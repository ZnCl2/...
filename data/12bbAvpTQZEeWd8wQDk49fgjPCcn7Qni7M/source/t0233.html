<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמות פרק לג</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
לג
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
<BR>
 <BR>
<A HREF="http://www.mechon-mamre.org/mp3/t0233.mp3" TARGET="_blank">האזנה לפרק זה</A>
</P>
<HR>

<H1>שמות פרק לג</H1>

<A NAME="1"> </A>
<P><B>א</B> וַיְדַבֵּר יְהוָה אֶל-מֹשֶׁה, לֵךְ עֲלֵה מִזֶּה--אַתָּה וְהָעָם, אֲשֶׁר הֶעֱלִיתָ מֵאֶרֶץ מִצְרָיִם:  אֶל-הָאָרֶץ, אֲשֶׁר נִשְׁבַּעְתִּי לְאַבְרָהָם לְיִצְחָק וּלְיַעֲקֹב לֵאמֹר, לְזַרְעֲךָ, אֶתְּנֶנָּה. 
<A NAME="2"> </A>
<B>ב</B> וְשָׁלַחְתִּי לְפָנֶיךָ, מַלְאָךְ; וְגֵרַשְׁתִּי, אֶת-הַכְּנַעֲנִי הָאֱמֹרִי, וְהַחִתִּי וְהַפְּרִזִּי, הַחִוִּי וְהַיְבוּסִי. 
<A NAME="3"> </A>
<B>ג</B> אֶל-אֶרֶץ זָבַת חָלָב, וּדְבָשׁ:  כִּי לֹא אֶעֱלֶה בְּקִרְבְּךָ, כִּי עַם-קְשֵׁה-עֹרֶף אַתָּה--פֶּן-אֲכֶלְךָ, בַּדָּרֶךְ. 
<A NAME="4"> </A>
<B>ד</B> וַיִּשְׁמַע הָעָם, אֶת-הַדָּבָר הָרָע הַזֶּה--וַיִּתְאַבָּלוּ; וְלֹא-שָׁתוּ אִישׁ עֶדְיוֹ, עָלָיו. 
<A NAME="5"> </A>
<B>ה</B> וַיֹּאמֶר יְהוָה אֶל-מֹשֶׁה, אֱמֹר אֶל-בְּנֵי-יִשְׂרָאֵל אַתֶּם עַם-קְשֵׁה-עֹרֶף--רֶגַע אֶחָד אֶעֱלֶה בְקִרְבְּךָ, וְכִלִּיתִיךָ; וְעַתָּה, הוֹרֵד עֶדְיְךָ מֵעָלֶיךָ, וְאֵדְעָה, מָה אֶעֱשֶׂה-לָּךְ. 
<A NAME="6"> </A>
<B>ו</B> וַיִּתְנַצְּלוּ בְנֵי-יִשְׂרָאֵל אֶת-עֶדְיָם, מֵהַר חוֹרֵב. 
<A NAME="7"> </A>
<B>ז</B> וּמֹשֶׁה יִקַּח אֶת-הָאֹהֶל וְנָטָה-לוֹ מִחוּץ לַמַּחֲנֶה, הַרְחֵק מִן-הַמַּחֲנֶה, וְקָרָא לוֹ, אֹהֶל מוֹעֵד; וְהָיָה, כָּל-מְבַקֵּשׁ יְהוָה, יֵצֵא אֶל-אֹהֶל מוֹעֵד, אֲשֶׁר מִחוּץ לַמַּחֲנֶה. 
<A NAME="8"> </A>
<B>ח</B> וְהָיָה, כְּצֵאת מֹשֶׁה אֶל-הָאֹהֶל, יָקוּמוּ כָּל-הָעָם, וְנִצְּבוּ אִישׁ פֶּתַח אָהֳלוֹ; וְהִבִּיטוּ אַחֲרֵי מֹשֶׁה, עַד-בֹּאוֹ הָאֹהֱלָה. 
<A NAME="9"> </A>
<B>ט</B> וְהָיָה, כְּבֹא מֹשֶׁה הָאֹהֱלָה, יֵרֵד עַמּוּד הֶעָנָן, וְעָמַד פֶּתַח הָאֹהֶל; וְדִבֶּר, עִם-מֹשֶׁה. 
<A NAME="10"> </A>
<B>י</B> וְרָאָה כָל-הָעָם אֶת-עַמּוּד הֶעָנָן, עֹמֵד פֶּתַח הָאֹהֶל; וְקָם כָּל-הָעָם וְהִשְׁתַּחֲווּ, אִישׁ פֶּתַח אָהֳלוֹ. 
<A NAME="11"> </A>
<B>יא</B> וְדִבֶּר יְהוָה אֶל-מֹשֶׁה פָּנִים אֶל-פָּנִים, כַּאֲשֶׁר יְדַבֵּר אִישׁ אֶל-רֵעֵהוּ; וְשָׁב, אֶל-הַמַּחֲנֶה, וּמְשָׁרְתוֹ יְהוֹשֻׁעַ בִּן-נוּן נַעַר, לֹא יָמִישׁ מִתּוֹךְ הָאֹהֶל.  {פ}<BR>
<A NAME="12"> </A>
<B>יב</B> וַיֹּאמֶר מֹשֶׁה אֶל-יְהוָה, רְאֵה אַתָּה אֹמֵר אֵלַי הַעַל אֶת-הָעָם הַזֶּה, וְאַתָּה לֹא הוֹדַעְתַּנִי, אֵת אֲשֶׁר-תִּשְׁלַח עִמִּי; וְאַתָּה אָמַרְתָּ יְדַעְתִּיךָ בְשֵׁם, וְגַם-מָצָאתָ חֵן בְּעֵינָי. 
<A NAME="13"> </A>
<B>יג</B> וְעַתָּה אִם-נָא מָצָאתִי חֵן בְּעֵינֶיךָ, הוֹדִעֵנִי נָא אֶת-דְּרָכֶךָ, וְאֵדָעֲךָ, לְמַעַן אֶמְצָא-חֵן בְּעֵינֶיךָ; וּרְאֵה, כִּי עַמְּךָ הַגּוֹי הַזֶּה. 
<A NAME="14"> </A>
<B>יד</B> וַיֹּאמַר:  פָּנַי יֵלֵכוּ, וַהֲנִחֹתִי לָךְ. 
<A NAME="15"> </A>
<B>טו</B> וַיֹּאמֶר, אֵלָיו:  אִם-אֵין פָּנֶיךָ הֹלְכִים, אַל-תַּעֲלֵנוּ מִזֶּה. 
<A NAME="16"> </A>
<B>טז</B> וּבַמֶּה יִוָּדַע אֵפוֹא, כִּי-מָצָאתִי חֵן בְּעֵינֶיךָ אֲנִי וְעַמֶּךָ--הֲלוֹא, בְּלֶכְתְּךָ עִמָּנוּ; וְנִפְלִינוּ, אֲנִי וְעַמְּךָ, מִכָּל-הָעָם, אֲשֶׁר עַל-פְּנֵי הָאֲדָמָה.  {פ}<BR>
<A NAME="17"> </A>
<B>יז</B> וַיֹּאמֶר יְהוָה אֶל-מֹשֶׁה, גַּם אֶת-הַדָּבָר הַזֶּה אֲשֶׁר דִּבַּרְתָּ אֶעֱשֶׂה:  כִּי-מָצָאתָ חֵן בְּעֵינַי, וָאֵדָעֲךָ בְּשֵׁם. 
<A NAME="18"> </A>
<B>יח</B> וַיֹּאמַר:  הַרְאֵנִי נָא, אֶת-כְּבֹדֶךָ. 
<A NAME="19"> </A>
<B>יט</B> וַיֹּאמֶר, אֲנִי אַעֲבִיר כָּל-טוּבִי עַל-פָּנֶיךָ, וְקָרָאתִי בְשֵׁם יְהוָה, לְפָנֶיךָ; וְחַנֹּתִי אֶת-אֲשֶׁר אָחֹן, וְרִחַמְתִּי אֶת-אֲשֶׁר אֲרַחֵם. 
<A NAME="20"> </A>
<B>כ</B> וַיֹּאמֶר, לֹא תוּכַל לִרְאֹת אֶת-פָּנָי:  כִּי לֹא-יִרְאַנִי הָאָדָם, וָחָי. 
<A NAME="21"> </A>
<B>כא</B> וַיֹּאמֶר יְהוָה, הִנֵּה מָקוֹם אִתִּי; וְנִצַּבְתָּ, עַל-הַצּוּר. 
<A NAME="22"> </A>
<B>כב</B> וְהָיָה בַּעֲבֹר כְּבֹדִי, וְשַׂמְתִּיךָ בְּנִקְרַת הַצּוּר; וְשַׂכֹּתִי כַפִּי עָלֶיךָ, עַד-עָבְרִי. 
<A NAME="23"> </A>
<B>כג</B> וַהֲסִרֹתִי, אֶת-כַּפִּי, וְרָאִיתָ, אֶת-אֲחֹרָי; וּפָנַי, לֹא יֵרָאוּ.  {פ}</P>

<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
לג
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
</P>
<HR>

</BODY></HTML>
