<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ויקרא פרק י</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ויקרא - <A HREF="t03.html">הכול</A><BR>פרק
<A HREF="t0301.html">א</A>
<A HREF="t0302.html">ב</A>
<A HREF="t0303.html">ג</A>
<A HREF="t0304.html">ד</A>
<A HREF="t0305.html">ה</A>
<A HREF="t0306.html">ו</A>
<A HREF="t0307.html">ז</A>
<A HREF="t0308.html">ח</A>
<A HREF="t0309.html">ט</A>
י
<A HREF="t0311.html">יא</A>
<A HREF="t0312.html">יב</A>
<A HREF="t0313.html">יג</A>
<A HREF="t0314.html">יד</A>
<A HREF="t0315.html">טו</A>
<A HREF="t0316.html">טז</A>
<A HREF="t0317.html">יז</A>
<A HREF="t0318.html">יח</A>
<A HREF="t0319.html">יט</A>
<A HREF="t0320.html">כ</A>
<A HREF="t0321.html">כא</A>
<A HREF="t0322.html">כב</A>
<A HREF="t0323.html">כג</A>
<A HREF="t0324.html">כד</A>
<A HREF="t0325.html">כה</A>
<A HREF="t0326.html">כו</A>
<A HREF="t0327.html">כז</A>
<BR>
 <BR>
<A HREF="http://www.mechon-mamre.org/mp3/t0310.mp3" TARGET="_blank">האזנה לפרק זה</A>
</P>
<HR>

<H1>ויקרא פרק י</H1>

<A NAME="1"> </A>
<P><B>א</B> וַיִּקְחוּ בְנֵי-אַהֲרֹן נָדָב וַאֲבִיהוּא אִישׁ מַחְתָּתוֹ, וַיִּתְּנוּ בָהֵן אֵשׁ, וַיָּשִׂימוּ עָלֶיהָ, קְטֹרֶת; וַיַּקְרִיבוּ לִפְנֵי יְהוָה, אֵשׁ זָרָה--אֲשֶׁר לֹא צִוָּה, אֹתָם. 
<A NAME="2"> </A>
<B>ב</B> וַתֵּצֵא אֵשׁ מִלִּפְנֵי יְהוָה, וַתֹּאכַל אוֹתָם; וַיָּמֻתוּ, לִפְנֵי יְהוָה. 
<A NAME="3"> </A>
<B>ג</B> וַיֹּאמֶר מֹשֶׁה אֶל-אַהֲרֹן, הוּא אֲשֶׁר-דִּבֶּר יְהוָה לֵאמֹר בִּקְרֹבַי אֶקָּדֵשׁ, וְעַל-פְּנֵי כָל-הָעָם, אֶכָּבֵד; וַיִּדֹּם, אַהֲרֹן. 
<A NAME="4"> </A>
<B>ד</B> וַיִּקְרָא מֹשֶׁה, אֶל-מִישָׁאֵל וְאֶל אֶלְצָפָן, בְּנֵי עֻזִּיאֵל, דֹּד אַהֲרֹן; וַיֹּאמֶר אֲלֵהֶם, קִרְבוּ שְׂאוּ אֶת-אֲחֵיכֶם מֵאֵת פְּנֵי-הַקֹּדֶשׁ, אֶל-מִחוּץ, לַמַּחֲנֶה. 
<A NAME="5"> </A>
<B>ה</B> וַיִּקְרְבוּ, וַיִּשָּׂאֻם בְּכֻתֳּנֹתָם, אֶל-מִחוּץ, לַמַּחֲנֶה--כַּאֲשֶׁר, דִּבֶּר מֹשֶׁה. 
<A NAME="6"> </A>
<B>ו</B> וַיֹּאמֶר מֹשֶׁה אֶל-אַהֲרֹן וּלְאֶלְעָזָר וּלְאִיתָמָר בָּנָיו רָאשֵׁיכֶם אַל-תִּפְרָעוּ וּבִגְדֵיכֶם לֹא-תִפְרֹמוּ, וְלֹא תָמֻתוּ, וְעַל כָּל-הָעֵדָה, יִקְצֹף; וַאֲחֵיכֶם, כָּל-בֵּית יִשְׂרָאֵל--יִבְכּוּ אֶת-הַשְּׂרֵפָה, אֲשֶׁר שָׂרַף יְהוָה. 
<A NAME="7"> </A>
<B>ז</B> וּמִפֶּתַח אֹהֶל מוֹעֵד לֹא תֵצְאוּ, פֶּן-תָּמֻתוּ--כִּי-שֶׁמֶן מִשְׁחַת יְהוָה, עֲלֵיכֶם; וַיַּעֲשׂוּ, כִּדְבַר מֹשֶׁה.  {פ}<BR>
<A NAME="8"> </A>
<B>ח</B> וַיְדַבֵּר יְהוָה, אֶל-אַהֲרֹן לֵאמֹר. 
<A NAME="9"> </A>
<B>ט</B> יַיִן וְשֵׁכָר אַל-תֵּשְׁתְּ אַתָּה וּבָנֶיךָ אִתָּךְ, בְּבֹאֲכֶם אֶל-אֹהֶל מוֹעֵד--וְלֹא תָמֻתוּ:  חֻקַּת עוֹלָם, לְדֹרֹתֵיכֶם. 
<A NAME="10"> </A>
<B>י</B> וּלְהַבְדִּיל, בֵּין הַקֹּדֶשׁ וּבֵין הַחֹל, וּבֵין הַטָּמֵא, וּבֵין הַטָּהוֹר. 
<A NAME="11"> </A>
<B>יא</B> וּלְהוֹרֹת, אֶת-בְּנֵי יִשְׂרָאֵל--אֵת, כָּל-הַחֻקִּים, אֲשֶׁר דִּבֶּר יְהוָה אֲלֵיהֶם, בְּיַד-מֹשֶׁה.  {פ}<BR>
<A NAME="12"> </A>
<B>יב</B> וַיְדַבֵּר מֹשֶׁה אֶל-אַהֲרֹן, וְאֶל אֶלְעָזָר וְאֶל-אִיתָמָר בָּנָיו הַנּוֹתָרִים, קְחוּ אֶת-הַמִּנְחָה הַנּוֹתֶרֶת מֵאִשֵּׁי יְהוָה, וְאִכְלוּהָ מַצּוֹת אֵצֶל הַמִּזְבֵּחַ:  כִּי קֹדֶשׁ קָדָשִׁים, הִוא. 
<A NAME="13"> </A>
<B>יג</B> וַאֲכַלְתֶּם אֹתָהּ, בְּמָקוֹם קָדוֹשׁ, כִּי חָקְךָ וְחָק-בָּנֶיךָ הִוא, מֵאִשֵּׁי יְהוָה:  כִּי-כֵן, צֻוֵּיתִי. 
<A NAME="14"> </A>
<B>יד</B> וְאֵת חֲזֵה הַתְּנוּפָה וְאֵת שׁוֹק הַתְּרוּמָה, תֹּאכְלוּ בְּמָקוֹם טָהוֹר--אַתָּה, וּבָנֶיךָ וּבְנֹתֶיךָ אִתָּךְ:  כִּי-חָקְךָ וְחָק-בָּנֶיךָ נִתְּנוּ, מִזִּבְחֵי שַׁלְמֵי בְּנֵי יִשְׂרָאֵל. 
<A NAME="15"> </A>
<B>טו</B> שׁוֹק הַתְּרוּמָה וַחֲזֵה הַתְּנוּפָה, עַל אִשֵּׁי הַחֲלָבִים יָבִיאוּ, לְהָנִיף תְּנוּפָה, לִפְנֵי יְהוָה; וְהָיָה לְךָ וּלְבָנֶיךָ אִתְּךָ, לְחָק-עוֹלָם, כַּאֲשֶׁר, צִוָּה יְהוָה. 
<A NAME="16"> </A>
<B>טז</B> וְאֵת שְׂעִיר הַחַטָּאת, דָּרֹשׁ דָּרַשׁ מֹשֶׁה--וְהִנֵּה שֹׂרָף; וַיִּקְצֹף עַל-אֶלְעָזָר וְעַל-אִיתָמָר, בְּנֵי אַהֲרֹן, הַנּוֹתָרִם, לֵאמֹר. 
<A NAME="17"> </A>
<B>יז</B> מַדּוּעַ, לֹא-אֲכַלְתֶּם אֶת-הַחַטָּאת בִּמְקוֹם הַקֹּדֶשׁ--כִּי קֹדֶשׁ קָדָשִׁים, הִוא; וְאֹתָהּ נָתַן לָכֶם, לָשֵׂאת אֶת-עֲו&zwj;ֹן הָעֵדָה, לְכַפֵּר עֲלֵיהֶם, לִפְנֵי יְהוָה. 
<A NAME="18"> </A>
<B>יח</B> הֵן לֹא-הוּבָא אֶת-דָּמָהּ, אֶל-הַקֹּדֶשׁ פְּנִימָה; אָכוֹל תֹּאכְלוּ אֹתָהּ בַּקֹּדֶשׁ, כַּאֲשֶׁר צִוֵּיתִי. 
<A NAME="19"> </A>
<B>יט</B> וַיְדַבֵּר אַהֲרֹן אֶל-מֹשֶׁה, הֵן הַיּוֹם הִקְרִיבוּ אֶת-חַטָּאתָם וְאֶת-עֹלָתָם לִפְנֵי יְהוָה, וַתִּקְרֶאנָה אֹתִי, כָּאֵלֶּה; וְאָכַלְתִּי חַטָּאת הַיּוֹם, הַיִּיטַב בְּעֵינֵי יְהוָה. 
<A NAME="20"> </A>
<B>כ</B> וַיִּשְׁמַע מֹשֶׁה, וַיִּיטַב בְּעֵינָיו.  {פ}</P>

<HR>
<P CLASS=s>
<A HREF="t0.html">תנ"ך</A> -
ויקרא - <A HREF="t03.html">הכול</A><BR>פרק
<A HREF="t0301.html">א</A>
<A HREF="t0302.html">ב</A>
<A HREF="t0303.html">ג</A>
<A HREF="t0304.html">ד</A>
<A HREF="t0305.html">ה</A>
<A HREF="t0306.html">ו</A>
<A HREF="t0307.html">ז</A>
<A HREF="t0308.html">ח</A>
<A HREF="t0309.html">ט</A>
י
<A HREF="t0311.html">יא</A>
<A HREF="t0312.html">יב</A>
<A HREF="t0313.html">יג</A>
<A HREF="t0314.html">יד</A>
<A HREF="t0315.html">טו</A>
<A HREF="t0316.html">טז</A>
<A HREF="t0317.html">יז</A>
<A HREF="t0318.html">יח</A>
<A HREF="t0319.html">יט</A>
<A HREF="t0320.html">כ</A>
<A HREF="t0321.html">כא</A>
<A HREF="t0322.html">כב</A>
<A HREF="t0323.html">כג</A>
<A HREF="t0324.html">כד</A>
<A HREF="t0325.html">כה</A>
<A HREF="t0326.html">כו</A>
<A HREF="t0327.html">כז</A>
</P>
<HR>

</BODY></HTML>
