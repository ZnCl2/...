<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמות פרק י</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
י
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
<BR>
 <BR>
<A HREF="http://www.mechon-mamre.org/mp3/t0210.mp3" TARGET="_blank">האזנה לפרק זה</A>
</P>
<HR>

<H1>שמות פרק י</H1>

<A NAME="1"> </A>
<P><B>א</B> וַיֹּאמֶר יְהוָה אֶל-מֹשֶׁה, בֹּא אֶל-פַּרְעֹה:  כִּי-אֲנִי הִכְבַּדְתִּי אֶת-לִבּוֹ, וְאֶת-לֵב עֲבָדָיו, לְמַעַן שִׁתִי אֹתֹתַי אֵלֶּה, בְּקִרְבּוֹ. 
<A NAME="2"> </A>
<B>ב</B> וּלְמַעַן תְּסַפֵּר בְּאָזְנֵי בִנְךָ וּבֶן-בִּנְךָ, אֵת אֲשֶׁר הִתְעַלַּלְתִּי בְּמִצְרַיִם, וְאֶת-אֹתֹתַי, אֲשֶׁר-שַׂמְתִּי בָם; וִידַעְתֶּם, כִּי-אֲנִי יְהוָה. 
<A NAME="3"> </A>
<B>ג</B> וַיָּבֹא מֹשֶׁה וְאַהֲרֹן, אֶל-פַּרְעֹה, וַיֹּאמְרוּ אֵלָיו כֹּה-אָמַר יְהוָה אֱלֹהֵי הָעִבְרִים, עַד-מָתַי מֵאַנְתָּ לֵעָנֹת מִפָּנָי; שַׁלַּח עַמִּי, וְיַעַבְדֻנִי. 
<A NAME="4"> </A>
<B>ד</B> כִּי אִם-מָאֵן אַתָּה, לְשַׁלֵּחַ אֶת-עַמִּי--הִנְנִי מֵבִיא מָחָר אַרְבֶּה, בִּגְבֻלֶךָ. 
<A NAME="5"> </A>
<B>ה</B> וְכִסָּה אֶת-עֵין הָאָרֶץ, וְלֹא יוּכַל לִרְאֹת אֶת-הָאָרֶץ; וְאָכַל אֶת-יֶתֶר הַפְּלֵטָה, הַנִּשְׁאֶרֶת לָכֶם מִן-הַבָּרָד, וְאָכַל אֶת-כָּל-הָעֵץ, הַצֹּמֵחַ לָכֶם מִן-הַשָּׂדֶה. 
<A NAME="6"> </A>
<B>ו</B> וּמָלְאוּ בָתֶּיךָ וּבָתֵּי כָל-עֲבָדֶיךָ, וּבָתֵּי כָל-מִצְרַיִם, אֲשֶׁר לֹא-רָאוּ אֲבֹתֶיךָ וַאֲבוֹת אֲבֹתֶיךָ, מִיּוֹם הֱיוֹתָם עַל-הָאֲדָמָה עַד הַיּוֹם הַזֶּה; וַיִּפֶן וַיֵּצֵא, מֵעִם פַּרְעֹה. 
<A NAME="7"> </A>
<B>ז</B> וַיֹּאמְרוּ עַבְדֵי פַרְעֹה אֵלָיו, עַד-מָתַי יִהְיֶה זֶה לָנוּ לְמוֹקֵשׁ--שַׁלַּח אֶת-הָאֲנָשִׁים, וְיַעַבְדוּ אֶת-יְהוָה אֱלֹהֵיהֶם; הֲטֶרֶם תֵּדַע, כִּי אָבְדָה מִצְרָיִם. 
<A NAME="8"> </A>
<B>ח</B> וַיּוּשַׁב אֶת-מֹשֶׁה וְאֶת-אַהֲרֹן, אֶל-פַּרְעֹה, וַיֹּאמֶר אֲלֵהֶם, לְכוּ עִבְדוּ אֶת-יְהוָה אֱלֹהֵיכֶם; מִי וָמִי, הַהֹלְכִים. 
<A NAME="9"> </A>
<B>ט</B> וַיֹּאמֶר מֹשֶׁה, בִּנְעָרֵינוּ וּבִזְקֵנֵינוּ נֵלֵךְ; בְּבָנֵינוּ וּבִבְנוֹתֵנוּ בְּצֹאנֵנוּ וּבִבְקָרֵנוּ, נֵלֵךְ--כִּי חַג-יְהוָה, לָנוּ. 
<A NAME="10"> </A>
<B>י</B> וַיֹּאמֶר אֲלֵהֶם, יְהִי כֵן יְהוָה עִמָּכֶם, כַּאֲשֶׁר אֲשַׁלַּח אֶתְכֶם, וְאֶת-טַפְּכֶם; רְאוּ, כִּי רָעָה נֶגֶד פְּנֵיכֶם. 
<A NAME="11"> </A>
<B>יא</B> לֹא כֵן, לְכוּ-נָא הַגְּבָרִים וְעִבְדוּ אֶת-יְהוָה--כִּי אֹתָהּ, אַתֶּם מְבַקְשִׁים; וַיְגָרֶשׁ אֹתָם, מֵאֵת פְּנֵי פַרְעֹה.  {ס} 
<A NAME="12"> </A>
<B>יב</B> וַיֹּאמֶר יְהוָה אֶל-מֹשֶׁה, נְטֵה יָדְךָ עַל-אֶרֶץ מִצְרַיִם בָּאַרְבֶּה, וְיַעַל, עַל-אֶרֶץ מִצְרָיִם; וְיֹאכַל אֶת-כָּל-עֵשֶׂב הָאָרֶץ, אֵת כָּל-אֲשֶׁר הִשְׁאִיר הַבָּרָד. 
<A NAME="13"> </A>
<B>יג</B> וַיֵּט מֹשֶׁה אֶת-מַטֵּהוּ, עַל-אֶרֶץ מִצְרַיִם, וַיהוָה נִהַג רוּחַ-קָדִים בָּאָרֶץ, כָּל-הַיּוֹם הַהוּא וְכָל-הַלָּיְלָה; הַבֹּקֶר הָיָה--וְרוּחַ הַקָּדִים, נָשָׂא אֶת-הָאַרְבֶּה. 
<A NAME="14"> </A>
<B>יד</B> וַיַּעַל הָאַרְבֶּה, עַל כָּל-אֶרֶץ מִצְרַיִם, וַיָּנַח, בְּכֹל גְּבוּל מִצְרָיִם:  כָּבֵד מְאֹד--לְפָנָיו לֹא-הָיָה כֵן אַרְבֶּה כָּמֹהוּ, וְאַחֲרָיו לֹא יִהְיֶה-כֵּן. 
<A NAME="15"> </A>
<B>טו</B> וַיְכַס אֶת-עֵין כָּל-הָאָרֶץ, וַתֶּחְשַׁךְ הָאָרֶץ, וַיֹּאכַל אֶת-כָּל-עֵשֶׂב הָאָרֶץ וְאֵת כָּל-פְּרִי הָעֵץ, אֲשֶׁר הוֹתִיר הַבָּרָד; וְלֹא-נוֹתַר כָּל-יֶרֶק בָּעֵץ וּבְעֵשֶׂב הַשָּׂדֶה, בְּכָל-אֶרֶץ מִצְרָיִם. 
<A NAME="16"> </A>
<B>טז</B> וַיְמַהֵר פַּרְעֹה, לִקְרֹא לְמֹשֶׁה וּלְאַהֲרֹן; וַיֹּאמֶר, חָטָאתִי לַיהוָה אֱלֹהֵיכֶם--וְלָכֶם. 
<A NAME="17"> </A>
<B>יז</B> וְעַתָּה, שָׂא נָא חַטָּאתִי אַךְ הַפַּעַם, וְהַעְתִּירוּ, לַיהוָה אֱלֹהֵיכֶם; וְיָסֵר, מֵעָלַי, רַק, אֶת-הַמָּוֶת הַזֶּה. 
<A NAME="18"> </A>
<B>יח</B> וַיֵּצֵא, מֵעִם פַּרְעֹה; וַיֶּעְתַּר, אֶל-יְהוָה. 
<A NAME="19"> </A>
<B>יט</B> וַיַּהֲפֹךְ יְהוָה רוּחַ-יָם, חָזָק מְאֹד, וַיִּשָּׂא אֶת-הָאַרְבֶּה, וַיִּתְקָעֵהוּ יָמָּה סּוּף:  לֹא נִשְׁאַר אַרְבֶּה אֶחָד, בְּכֹל גְּבוּל מִצְרָיִם. 
<A NAME="20"> </A>
<B>כ</B> וַיְחַזֵּק יְהוָה, אֶת-לֵב פַּרְעֹה; וְלֹא שִׁלַּח, אֶת-בְּנֵי יִשְׂרָאֵל.  {פ}<BR>
<A NAME="21"> </A>
<B>כא</B> וַיֹּאמֶר יְהוָה אֶל-מֹשֶׁה, נְטֵה יָדְךָ עַל-הַשָּׁמַיִם, וִיהִי חֹשֶׁךְ, עַל-אֶרֶץ מִצְרָיִם; וְיָמֵשׁ, חֹשֶׁךְ. 
<A NAME="22"> </A>
<B>כב</B> וַיֵּט מֹשֶׁה אֶת-יָדוֹ, עַל-הַשָּׁמָיִם; וַיְהִי חֹשֶׁךְ-אֲפֵלָה בְּכָל-אֶרֶץ מִצְרַיִם, שְׁלֹשֶׁת יָמִים. 
<A NAME="23"> </A>
<B>כג</B> לֹא-רָאוּ אִישׁ אֶת-אָחִיו, וְלֹא-קָמוּ אִישׁ מִתַּחְתָּיו--שְׁלֹשֶׁת יָמִים; וּלְכָל-בְּנֵי יִשְׂרָאֵל הָיָה אוֹר, בְּמוֹשְׁבֹתָם. 
<A NAME="24"> </A>
<B>כד</B> וַיִּקְרָא פַרְעֹה אֶל-מֹשֶׁה, וַיֹּאמֶר לְכוּ עִבְדוּ אֶת-יְהוָה--רַק צֹאנְכֶם וּבְקַרְכֶם, יֻצָּג:  גַּם-טַפְּכֶם, יֵלֵךְ עִמָּכֶם. 
<A NAME="25"> </A>
<B>כה</B> וַיֹּאמֶר מֹשֶׁה, גַּם-אַתָּה תִּתֵּן בְּיָדֵנוּ זְבָחִים וְעֹלֹת; וְעָשִׂינוּ, לַיהוָה אֱלֹהֵינוּ. 
<A NAME="26"> </A>
<B>כו</B> וְגַם-מִקְנֵנוּ יֵלֵךְ עִמָּנוּ, לֹא תִשָּׁאֵר פַּרְסָה--כִּי מִמֶּנּוּ נִקַּח, לַעֲבֹד אֶת-יְהוָה אֱלֹהֵינוּ; וַאֲנַחְנוּ לֹא-נֵדַע, מַה-נַּעֲבֹד אֶת-יְהוָה, עַד-בֹּאֵנוּ, שָׁמָּה. 
<A NAME="27"> </A>
<B>כז</B> וַיְחַזֵּק יְהוָה, אֶת-לֵב פַּרְעֹה; וְלֹא אָבָה, לְשַׁלְּחָם. 
<A NAME="28"> </A>
<B>כח</B> וַיֹּאמֶר-לוֹ פַרְעֹה, לֵךְ מֵעָלָי; הִשָּׁמֶר לְךָ, אַל-תֹּסֶף רְאוֹת פָּנַי--כִּי בְּיוֹם רְאֹתְךָ פָנַי, תָּמוּת. 
<A NAME="29"> </A>
<B>כט</B> וַיֹּאמֶר מֹשֶׁה, כֵּן דִּבַּרְתָּ:  לֹא-אֹסִף עוֹד, רְאוֹת פָּנֶיךָ.  {פ}</P>

<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
י
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
</P>
<HR>

</BODY></HTML>
