<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק מד</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
<A HREF="t1126.html">כו</A>
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
<A HREF="t1135.html">לה</A>
<A HREF="t1136.html">לו</A>
<A HREF="t1137.html">לז</A>
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
מד
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
<BR>
 <BR>
<A HREF="http://www.mechon-mamre.org/mp3/t1144.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק מד</H1>

<A NAME="1"> </A>
<P><B>א</B> הַדָּבָר, אֲשֶׁר הָיָה אֶל-יִרְמְיָהוּ, אֶל כָּל-הַיְּהוּדִים, הַיֹּשְׁבִים בְּאֶרֶץ מִצְרָיִם--הַיֹּשְׁבִים בְּמִגְדֹּל וּבְתַחְפַּנְחֵס וּבְנֹף, וּבְאֶרֶץ פַּתְרוֹס לֵאמֹר. 
<A NAME="2"> </A>
<B>ב</B> כֹּה-אָמַר יְהוָה צְבָאוֹת, אֱלֹהֵי יִשְׂרָאֵל, אַתֶּם רְאִיתֶם אֵת כָּל-הָרָעָה אֲשֶׁר הֵבֵאתִי עַל-יְרוּשָׁלִַם, וְעַל כָּל-עָרֵי יְהוּדָה; וְהִנָּם חָרְבָּה הַיּוֹם הַזֶּה, וְאֵין בָּהֶם יוֹשֵׁב. 
<A NAME="3"> </A>
<B>ג</B> מִפְּנֵי רָעָתָם, אֲשֶׁר עָשׂוּ לְהַכְעִסֵנִי, לָלֶכֶת לְקַטֵּר, לַעֲבֹד לֵאלֹהִים אֲחֵרִים--אֲשֶׁר לֹא יְדָעוּם, הֵמָּה אַתֶּם וַאֲבֹתֵיכֶם. 
<A NAME="4"> </A>
<B>ד</B> וָאֶשְׁלַח אֲלֵיכֶם אֶת-כָּל-עֲבָדַי הַנְּבִיאִים, הַשְׁכֵּים וְשָׁלֹחַ לֵאמֹר:  אַל-נָא תַעֲשׂוּ, אֵת דְּבַר-הַתֹּעֵבָה הַזֹּאת--אֲשֶׁר שָׂנֵאתִי. 
<A NAME="5"> </A>
<B>ה</B> וְלֹא שָׁמְעוּ וְלֹא-הִטּוּ אֶת-אָזְנָם, לָשׁוּב מֵרָעָתָם--לְבִלְתִּי קַטֵּר, לֵאלֹהִים אֲחֵרִים. 
<A NAME="6"> </A>
<B>ו</B> וַתִּתַּךְ חֲמָתִי, וְאַפִּי, וַתִּבְעַר בְּעָרֵי יְהוּדָה, וּבְחֻצוֹת יְרוּשָׁלִָם; וַתִּהְיֶינָה לְחָרְבָּה לִשְׁמָמָה, כַּיּוֹם הַזֶּה.  {ס} 
<A NAME="7"> </A>
<B>ז</B> וְעַתָּה כֹּה-אָמַר יְהוָה אֱלֹהֵי צְבָאוֹת אֱלֹהֵי יִשְׂרָאֵל, לָמָה אַתֶּם עֹשִׂים רָעָה גְדוֹלָה אֶל-נַפְשֹׁתֵכֶם, לְהַכְרִית לָכֶם אִישׁ-וְאִשָּׁה עוֹלֵל וְיוֹנֵק, מִתּוֹךְ יְהוּדָה--לְבִלְתִּי הוֹתִיר לָכֶם, שְׁאֵרִית. 
<A NAME="8"> </A>
<B>ח</B> לְהַכְעִסֵנִי, בְּמַעֲשֵׂי יְדֵיכֶם, לְקַטֵּר לֵאלֹהִים אֲחֵרִים בְּאֶרֶץ מִצְרַיִם, אֲשֶׁר-אַתֶּם בָּאִים לָגוּר שָׁם--לְמַעַן, הַכְרִית לָכֶם, וּלְמַעַן הֱיוֹתְכֶם לִקְלָלָה וּלְחֶרְפָּה, בְּכֹל גּוֹיֵ הָאָרֶץ. 
<A NAME="9"> </A>
<B>ט</B> הַשְׁכַחְתֶּם אֶת-רָעוֹת אֲבוֹתֵיכֶם וְאֶת-רָעוֹת מַלְכֵי יְהוּדָה, וְאֵת רָעוֹת נָשָׁיו, וְאֵת רָעֹתֵכֶם, וְאֵת רָעֹת נְשֵׁיכֶם--אֲשֶׁר עָשׂוּ בְּאֶרֶץ יְהוּדָה, וּבְחֻצוֹת יְרוּשָׁלִָם. 
<A NAME="10"> </A>
<B>י</B> לֹא דֻכְּאוּ, עַד הַיּוֹם הַזֶּה; וְלֹא יָרְאוּ, וְלֹא-הָלְכוּ בְתוֹרָתִי וּבְחֻקֹּתַי, אֲשֶׁר-נָתַתִּי לִפְנֵיכֶם, וְלִפְנֵי אֲבוֹתֵיכֶם.  {ס} 
<A NAME="11"> </A>
<B>יא</B> לָכֵן, כֹּה-אָמַר יְהוָה צְבָאוֹת אֱלֹהֵי יִשְׂרָאֵל, הִנְנִי שָׂם פָּנַי בָּכֶם, לְרָעָה--וּלְהַכְרִית, אֶת-כָּל-יְהוּדָה. 
<A NAME="12"> </A>
<B>יב</B> וְלָקַחְתִּי אֶת-שְׁאֵרִית יְהוּדָה, אֲשֶׁר-שָׂמוּ פְנֵיהֶם לָבוֹא אֶרֶץ-מִצְרַיִם לָגוּר שָׁם, וְתַמּוּ כֹל בְּאֶרֶץ מִצְרַיִם יִפֹּלוּ בַּחֶרֶב בָּרָעָב יִתַּמּוּ, מִקָּטֹן וְעַד-גָּדוֹל בַּחֶרֶב וּבָרָעָב יָמֻתוּ; וְהָיוּ לְאָלָה לְשַׁמָּה, וְלִקְלָלָה וּלְחֶרְפָּה. 
<A NAME="13"> </A>
<B>יג</B> וּפָקַדְתִּי, עַל הַיּוֹשְׁבִים בְּאֶרֶץ מִצְרַיִם, כַּאֲשֶׁר פָּקַדְתִּי, עַל-יְרוּשָׁלִָם--בַּחֶרֶב, בָּרָעָב וּבַדָּבֶר. 
<A NAME="14"> </A>
<B>יד</B> וְלֹא יִהְיֶה פָּלִיט וְשָׂרִיד, לִשְׁאֵרִית יְהוּדָה, הַבָּאִים לָגוּר-שָׁם, בְּאֶרֶץ מִצְרָיִם; וְלָשׁוּב אֶרֶץ יְהוּדָה, אֲשֶׁר-הֵמָּה מְנַשְּׂאִים אֶת-נַפְשָׁם לָשׁוּב לָשֶׁבֶת שָׁם--כִּי לֹא-יָשׁוּבוּ, כִּי אִם-פְּלֵטִים.  {פ}<BR>
<A NAME="15"> </A>
<B>טו</B> וַיַּעֲנוּ אֶת-יִרְמְיָהוּ, כָּל-הָאֲנָשִׁים הַיֹּדְעִים כִּי-מְקַטְּרוֹת נְשֵׁיהֶם לֵאלֹהִים אֲחֵרִים, וְכָל-הַנָּשִׁים הָעֹמְדוֹת, קָהָל גָּדוֹל; וְכָל-הָעָם הַיֹּשְׁבִים בְּאֶרֶץ-מִצְרַיִם, בְּפַתְרוֹס לֵאמֹר. 
<A NAME="16"> </A>
<B>טז</B> הַדָּבָר אֲשֶׁר-דִּבַּרְתָּ אֵלֵינוּ, בְּשֵׁם יְהוָה--אֵינֶנּוּ שֹׁמְעִים, אֵלֶיךָ. 
<A NAME="17"> </A>
<B>יז</B> כִּי עָשֹׂה נַעֲשֶׂה אֶת-כָּל-הַדָּבָר אֲשֶׁר-יָצָא מִפִּינוּ, לְקַטֵּר לִמְלֶכֶת הַשָּׁמַיִם וְהַסֵּיךְ-לָהּ נְסָכִים, כַּאֲשֶׁר עָשִׂינוּ אֲנַחְנוּ וַאֲבֹתֵינוּ מְלָכֵינוּ וְשָׂרֵינוּ, בְּעָרֵי יְהוּדָה וּבְחֻצוֹת יְרוּשָׁלִָם; וַנִּשְׂבַּע-לֶחֶם וַנִּהְיֶה טוֹבִים, וְרָעָה לֹא רָאִינוּ. 
<A NAME="18"> </A>
<B>יח</B> וּמִן-אָז חָדַלְנוּ לְקַטֵּר לִמְלֶכֶת הַשָּׁמַיִם, וְהַסֵּךְ-לָהּ נְסָכִים--חָסַרְנוּ כֹל; וּבַחֶרֶב וּבָרָעָב, תָּמְנוּ. 
<A NAME="19"> </A>
<B>יט</B> וְכִי-אֲנַחְנוּ מְקַטְּרִים לִמְלֶכֶת הַשָּׁמַיִם, וּלְהַסֵּךְ לָהּ נְסָכִים; הֲמִבַּלְעֲדֵי אֲנָשֵׁינוּ, עָשִׂינוּ לָהּ כַּוָּנִים לְהַעֲצִבָה, וְהַסֵּךְ לָהּ, נְסָכִים.  {ס} 
<A NAME="20"> </A>
<B>כ</B> וַיֹּאמֶר יִרְמְיָהוּ, אֶל-כָּל-הָעָם, עַל-הַגְּבָרִים וְעַל-הַנָּשִׁים וְעַל-כָּל-הָעָם, הָעֹנִים אֹתוֹ דָּבָר לֵאמֹר. 
<A NAME="21"> </A>
<B>כא</B> הֲלוֹא אֶת-הַקִּטֵּר, אֲשֶׁר קִטַּרְתֶּם בְּעָרֵי יְהוּדָה וּבְחֻצוֹת יְרוּשָׁלִַם, אַתֶּם וַאֲבוֹתֵיכֶם מַלְכֵיכֶם וְשָׂרֵיכֶם, וְעַם הָאָרֶץ:  אֹתָם זָכַר יְהוָה, וַתַּעֲלֶה עַל-לִבּוֹ. 
<A NAME="22"> </A>
<B>כב</B> וְלֹא-יוּכַל יְהוָה עוֹד לָשֵׂאת, מִפְּנֵי רֹעַ מַעַלְלֵיכֶם, מִפְּנֵי הַתּוֹעֵבֹת, אֲשֶׁר עֲשִׂיתֶם; וַתְּהִי אַרְצְכֶם לְחָרְבָּה וּלְשַׁמָּה וְלִקְלָלָה, מֵאֵין יוֹשֵׁב--כְּהַיּוֹם הַזֶּה. 
<A NAME="23"> </A>
<B>כג</B> מִפְּנֵי אֲשֶׁר קִטַּרְתֶּם וַאֲשֶׁר חֲטָאתֶם לַיהוָה, וְלֹא שְׁמַעְתֶּם בְּקוֹל יְהוָה, וּבְתֹרָתוֹ וּבְחֻקֹּתָיו וּבְעֵדְו&zwj;ֹתָיו, לֹא הֲלַכְתֶּם; עַל-כֵּן קָרָאת אֶתְכֶם, הָרָעָה הַזֹּאת--כַּיּוֹם הַזֶּה.  {ס} 
<A NAME="24"> </A>
<B>כד</B> וַיֹּאמֶר יִרְמְיָהוּ אֶל-כָּל-הָעָם, וְאֶל כָּל-הַנָּשִׁים:  שִׁמְעוּ, דְּבַר-יְהוָה, כָּל-יְהוּדָה, אֲשֶׁר בְּאֶרֶץ מִצְרָיִם. 
<A NAME="25"> </A>
<B>כה</B> כֹּה-אָמַר יְהוָה-צְבָאוֹת אֱלֹהֵי יִשְׂרָאֵל לֵאמֹר, אַתֶּם וּנְשֵׁיכֶם וַתְּדַבֵּרְנָה בְּפִיכֶם וּבִידֵיכֶם מִלֵּאתֶם לֵאמֹר, עָשֹׂה נַעֲשֶׂה אֶת-נְדָרֵינוּ אֲשֶׁר נָדַרְנוּ לְקַטֵּר לִמְלֶכֶת הַשָּׁמַיִם, וּלְהַסֵּךְ לָהּ נְסָכִים; הָקֵים תָּקִימְנָה אֶת-נִדְרֵיכֶם, וְעָשֹׂה תַעֲשֶׂינָה אֶת-נִדְרֵיכֶם.  {ס} 
<A NAME="26"> </A>
<B>כו</B> לָכֵן, שִׁמְעוּ דְבַר-יְהוָה, כָּל-יְהוּדָה, הַיֹּשְׁבִים בְּאֶרֶץ מִצְרָיִם:  הִנְנִי נִשְׁבַּעְתִּי בִּשְׁמִי הַגָּדוֹל, אָמַר יְהוָה, אִם-יִהְיֶה עוֹד שְׁמִי נִקְרָא בְּפִי כָּל-אִישׁ יְהוּדָה אֹמֵר חַי-אֲדֹנָי יְהוִה, בְּכָל-אֶרֶץ מִצְרָיִם. 
<A NAME="27"> </A>
<B>כז</B> הִנְנִי שֹׁקֵד עֲלֵיהֶם לְרָעָה, וְלֹא לְטוֹבָה; וְתַמּוּ כָל-אִישׁ יְהוּדָה אֲשֶׁר בְּאֶרֶץ-מִצְרַיִם, בַּחֶרֶב וּבָרָעָב--עַד-כְּלוֹתָם. 
<A NAME="28"> </A>
<B>כח</B> וּפְלִיטֵי חֶרֶב יְשֻׁבוּן מִן-אֶרֶץ מִצְרַיִם, אֶרֶץ יְהוּדָה--מְתֵי מִסְפָּר; וְיָדְעוּ כָּל-שְׁאֵרִית יְהוּדָה, הַבָּאִים לְאֶרֶץ-מִצְרַיִם לָגוּר שָׁם, דְּבַר-מִי יָקוּם, מִמֶּנִּי וּמֵהֶם. 
<A NAME="29"> </A>
<B>כט</B> וְזֹאת-לָכֶם הָאוֹת נְאֻם-יְהוָה, כִּי-פֹקֵד אֲנִי עֲלֵיכֶם בַּמָּקוֹם הַזֶּה--לְמַעַן, תֵּדְעוּ, כִּי קוֹם יָקוּמוּ דְבָרַי עֲלֵיכֶם, לְרָעָה.  {פ}<BR>
<A NAME="30"> </A>
<B>ל</B> כֹּה אָמַר יְהוָה, הִנְנִי נֹתֵן אֶת-פַּרְעֹה חָפְרַע מֶלֶךְ-מִצְרַיִם בְּיַד אֹיְבָיו, וּבְיַד, מְבַקְשֵׁי נַפְשׁוֹ:  כַּאֲשֶׁר נָתַתִּי אֶת-צִדְקִיָּהוּ מֶלֶךְ-יְהוּדָה, בְּיַד נְבוּכַדְרֶאצַּר מֶלֶךְ-בָּבֶל אֹיְבוֹ--וּמְבַקֵּשׁ נַפְשׁוֹ.  {ס}</P>

<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
<A HREF="t1126.html">כו</A>
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
<A HREF="t1135.html">לה</A>
<A HREF="t1136.html">לו</A>
<A HREF="t1137.html">לז</A>
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
מד
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
</P>
<HR>

</BODY></HTML>
