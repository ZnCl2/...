<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - קוהלת פרק ו</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
קוהלת - <A HREF="t31.html">הכול</A><BR>פרק
<A HREF="t3101.html">א</A>
<A HREF="t3102.html">ב</A>
<A HREF="t3103.html">ג</A>
<A HREF="t3104.html">ד</A>
<A HREF="t3105.html">ה</A>
ו
<A HREF="t3107.html">ז</A>
<A HREF="t3108.html">ח</A>
<A HREF="t3109.html">ט</A>
<A HREF="t3110.html">י</A>
<A HREF="t3111.html">יא</A>
<A HREF="t3112.html">יב</A>
<BR>
 <BR>
<A HREF="http://www.mechon-mamre.org/mp3/t3106.mp3" TARGET="_blank">האזנה לפרק זה</A>
</P>
<HR>

<H1>קוהלת פרק ו</H1>

<A NAME="1"> </A>
<P><B>א</B> יֵשׁ רָעָה, אֲשֶׁר רָאִיתִי תַּחַת הַשָּׁמֶשׁ; וְרַבָּה הִיא, עַל-הָאָדָם. 
<A NAME="2"> </A>
<B>ב</B> אִישׁ אֲשֶׁר יִתֶּן-לוֹ הָאֱלֹהִים עֹשֶׁר וּנְכָסִים וְכָבוֹד וְאֵינֶנּוּ חָסֵר לְנַפְשׁוֹ מִכֹּל אֲשֶׁר-יִתְאַוֶּה, וְלֹא-יַשְׁלִיטֶנּוּ הָאֱלֹהִים לֶאֱכֹל מִמֶּנּוּ--כִּי אִישׁ נָכְרִי, יֹאכְלֶנּוּ:  זֶה הֶבֶל וָחֳלִי רָע, הוּא. 
<A NAME="3"> </A>
<B>ג</B> אִם-יוֹלִיד אִישׁ מֵאָה וְשָׁנִים רַבּוֹת יִחְיֶה וְרַב שֶׁיִּהְיוּ יְמֵי-שָׁנָיו, וְנַפְשׁוֹ לֹא-תִשְׂבַּע מִן-הַטּוֹבָה, וְגַם-קְבוּרָה, לֹא-הָיְתָה לּוֹ--אָמַרְתִּי, טוֹב מִמֶּנּוּ הַנָּפֶל. 
<A NAME="4"> </A>
<B>ד</B> כִּי-בַהֶבֶל בָּא, וּבַחֹשֶׁךְ יֵלֵךְ; וּבַחֹשֶׁךְ, שְׁמוֹ יְכֻסֶּה. 
<A NAME="5"> </A>
<B>ה</B> גַּם-שֶׁמֶשׁ לֹא-רָאָה, וְלֹא יָדָע; נַחַת לָזֶה, מִזֶּה. 
<A NAME="6"> </A>
<B>ו</B> וְאִלּוּ חָיָה, אֶלֶף שָׁנִים פַּעֲמַיִם, וְטוֹבָה, לֹא רָאָה--הֲלֹא אֶל-מָקוֹם אֶחָד, הַכֹּל הוֹלֵךְ. 
<A NAME="7"> </A>
<B>ז</B> כָּל-עֲמַל הָאָדָם, לְפִיהוּ; וְגַם-הַנֶּפֶשׁ, לֹא תִמָּלֵא. 
<A NAME="8"> </A>
<B>ח</B> כִּי מַה-יּוֹתֵר לֶחָכָם, מִן-הַכְּסִיל; מַה-לֶּעָנִי יוֹדֵעַ, לַהֲלֹךְ נֶגֶד הַחַיִּים. 
<A NAME="9"> </A>
<B>ט</B> טוֹב מַרְאֵה עֵינַיִם, מֵהֲלָךְ-נָפֶשׁ; גַּם-זֶה הֶבֶל, וּרְעוּת רוּחַ. 
<A NAME="10"> </A>
<B>י</B> מַה-שֶּׁהָיָה, כְּבָר נִקְרָא שְׁמוֹ, וְנוֹדָע, אֲשֶׁר-הוּא אָדָם; וְלֹא-יוּכַל לָדִין, עִם שֶׁתַּקִּיף מִמֶּנּוּ. 
<A NAME="11"> </A>
<B>יא</B> כִּי יֵשׁ-דְּבָרִים הַרְבֵּה, מַרְבִּים הָבֶל; מַה-יֹּתֵר, לָאָדָם. 
<A NAME="12"> </A>
<B>יב</B> כִּי מִי-יוֹדֵעַ מַה-טּוֹב לָאָדָם בַּחַיִּים, מִסְפַּר יְמֵי-חַיֵּי הֶבְלוֹ--וְיַעֲשֵׂם כַּצֵּל:  אֲשֶׁר מִי-יַגִּיד לָאָדָם, מַה-יִּהְיֶה אַחֲרָיו תַּחַת הַשָּׁמֶשׁ.</P>

<HR>
<P CLASS=s>
<A HREF="t0.html">תנ"ך</A> -
קוהלת - <A HREF="t31.html">הכול</A><BR>פרק
<A HREF="t3101.html">א</A>
<A HREF="t3102.html">ב</A>
<A HREF="t3103.html">ג</A>
<A HREF="t3104.html">ד</A>
<A HREF="t3105.html">ה</A>
ו
<A HREF="t3107.html">ז</A>
<A HREF="t3108.html">ח</A>
<A HREF="t3109.html">ט</A>
<A HREF="t3110.html">י</A>
<A HREF="t3111.html">יא</A>
<A HREF="t3112.html">יב</A>
</P>
<HR>

</BODY></HTML>
