<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - במדבר פרק כג</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
במדבר - <A HREF="t04.html">הכול</A><BR>פרק
<A HREF="t0401.html">א</A>
<A HREF="t0402.html">ב</A>
<A HREF="t0403.html">ג</A>
<A HREF="t0404.html">ד</A>
<A HREF="t0405.html">ה</A>
<A HREF="t0406.html">ו</A>
<A HREF="t0407.html">ז</A>
<A HREF="t0408.html">ח</A>
<A HREF="t0409.html">ט</A>
<A HREF="t0410.html">י</A>
<A HREF="t0411.html">יא</A>
<A HREF="t0412.html">יב</A>
<A HREF="t0413.html">יג</A>
<A HREF="t0414.html">יד</A>
<A HREF="t0415.html">טו</A>
<A HREF="t0416.html">טז</A>
<A HREF="t0417.html">יז</A>
<A HREF="t0418.html">יח</A>
<A HREF="t0419.html">יט</A>
<A HREF="t0420.html">כ</A>
<A HREF="t0421.html">כא</A>
<A HREF="t0422.html">כב</A>
כג
<A HREF="t0424.html">כד</A>
<A HREF="t0425.html">כה</A>
<A HREF="t0426.html">כו</A>
<A HREF="t0427.html">כז</A>
<A HREF="t0428.html">כח</A>
<A HREF="t0429.html">כט</A>
<A HREF="t0430.html">ל</A>
<A HREF="t0431.html">לא</A>
<A HREF="t0432.html">לב</A>
<A HREF="t0433.html">לג</A>
<A HREF="t0434.html">לד</A>
<A HREF="t0435.html">לה</A>
<A HREF="t0436.html">לו</A>
<BR>
 <BR>
<A HREF="http://www.mechon-mamre.org/mp3/t0423.mp3" TARGET="_blank">האזנה לפרק זה</A>
</P>
<HR>

<H1>במדבר פרק כג</H1>

<A NAME="1"> </A>
<P><B>א</B> וַיֹּאמֶר בִּלְעָם אֶל-בָּלָק, בְּנֵה-לִי בָזֶה שִׁבְעָה מִזְבְּחֹת; וְהָכֵן לִי בָּזֶה, שִׁבְעָה פָרִים וְשִׁבְעָה אֵילִים. 
<A NAME="2"> </A>
<B>ב</B> וַיַּעַשׂ בָּלָק, כַּאֲשֶׁר דִּבֶּר בִּלְעָם; וַיַּעַל בָּלָק וּבִלְעָם פָּר וָאַיִל, בַּמִּזְבֵּחַ. 
<A NAME="3"> </A>
<B>ג</B> וַיֹּאמֶר בִּלְעָם לְבָלָק, הִתְיַצֵּב עַל-עֹלָתֶךָ, וְאֵלְכָה אוּלַי יִקָּרֵה יְהוָה לִקְרָאתִי, וּדְבַר מַה-יַּרְאֵנִי וְהִגַּדְתִּי לָךְ; וַיֵּלֶךְ, שֶׁפִי. 
<A NAME="4"> </A>
<B>ד</B> וַיִּקָּר אֱלֹהִים, אֶל-בִּלְעָם; וַיֹּאמֶר אֵלָיו, אֶת-שִׁבְעַת הַמִּזְבְּחֹת עָרַכְתִּי, וָאַעַל פָּר וָאַיִל, בַּמִּזְבֵּחַ. 
<A NAME="5"> </A>
<B>ה</B> וַיָּשֶׂם יְהוָה דָּבָר, בְּפִי בִלְעָם; וַיֹּאמֶר שׁוּב אֶל-בָּלָק, וְכֹה תְדַבֵּר. 
<A NAME="6"> </A>
<B>ו</B> וַיָּשָׁב אֵלָיו, וְהִנֵּה נִצָּב עַל-עֹלָתוֹ--הוּא, וְכָל-שָׂרֵי מוֹאָב. 
<A NAME="7"> </A>
<B>ז</B> וַיִּשָּׂא מְשָׁלוֹ, וַיֹּאמַר:  מִן-אֲרָם יַנְחֵנִי בָלָק מֶלֶךְ-מוֹאָב, מֵהַרְרֵי-קֶדֶם--לְכָה אָרָה-לִּי יַעֲקֹב, וּלְכָה זֹעֲמָה יִשְׂרָאֵל. 
<A NAME="8"> </A>
<B>ח</B> מָה אֶקֹּב, לֹא קַבֹּה אֵל; וּמָה אֶזְעֹם, לֹא זָעַם יְהוָה. 
<A NAME="9"> </A>
<B>ט</B> כִּי-מֵרֹאשׁ צֻרִים אֶרְאֶנּוּ, וּמִגְּבָעוֹת אֲשׁוּרֶנּוּ:  הֶן-עָם לְבָדָד יִשְׁכֹּן, וּבַגּוֹיִם לֹא יִתְחַשָּׁב. 
<A NAME="10"> </A>
<B>י</B> מִי מָנָה עֲפַר יַעֲקֹב, וּמִסְפָּר אֶת-רֹבַע יִשְׂרָאֵל; תָּמֹת נַפְשִׁי מוֹת יְשָׁרִים, וּתְהִי אַחֲרִיתִי כָּמֹהוּ. 
<A NAME="11"> </A>
<B>יא</B> וַיֹּאמֶר בָּלָק אֶל-בִּלְעָם, מֶה עָשִׂיתָ לִי:  לָקֹב אֹיְבַי לְקַחְתִּיךָ, וְהִנֵּה בֵּרַכְתָּ בָרֵךְ. 
<A NAME="12"> </A>
<B>יב</B> וַיַּעַן, וַיֹּאמַר:  הֲלֹא, אֵת אֲשֶׁר יָשִׂים יְהוָה בְּפִי--אֹתוֹ אֶשְׁמֹר, לְדַבֵּר. 
<A NAME="13"> </A>
<B>יג</B> וַיֹּאמֶר אֵלָיו בָּלָק, לְךָ-נָּא אִתִּי אֶל-מָקוֹם אַחֵר אֲשֶׁר תִּרְאֶנּוּ מִשָּׁם--אֶפֶס קָצֵהוּ תִרְאֶה, וְכֻלּוֹ לֹא תִרְאֶה; וְקָבְנוֹ-לִי, מִשָּׁם. 
<A NAME="14"> </A>
<B>יד</B> וַיִּקָּחֵהוּ שְׂדֵה צֹפִים, אֶל-רֹאשׁ הַפִּסְגָּה; וַיִּבֶן שִׁבְעָה מִזְבְּחֹת, וַיַּעַל פָּר וָאַיִל בַּמִּזְבֵּחַ. 
<A NAME="15"> </A>
<B>טו</B> וַיֹּאמֶר, אֶל-בָּלָק, הִתְיַצֵּב כֹּה, עַל-עֹלָתֶךָ; וְאָנֹכִי, אִקָּרֶה כֹּה. 
<A NAME="16"> </A>
<B>טז</B> וַיִּקָּר יְהוָה אֶל-בִּלְעָם, וַיָּשֶׂם דָּבָר בְּפִיו; וַיֹּאמֶר שׁוּב אֶל-בָּלָק, וְכֹה תְדַבֵּר. 
<A NAME="17"> </A>
<B>יז</B> וַיָּבֹא אֵלָיו, וְהִנּוֹ נִצָּב עַל-עֹלָתוֹ, וְשָׂרֵי מוֹאָב, אִתּוֹ; וַיֹּאמֶר לוֹ בָּלָק, מַה-דִּבֶּר יְהוָה. 
<A NAME="18"> </A>
<B>יח</B> וַיִּשָּׂא מְשָׁלוֹ, וַיֹּאמַר:  קוּם בָּלָק וּשְׁמָע, הַאֲזִינָה עָדַי בְּנוֹ צִפֹּר. 
<A NAME="19"> </A>
<B>יט</B> לֹא אִישׁ אֵל וִיכַזֵּב, וּבֶן-אָדָם וְיִתְנֶחָם; הַהוּא אָמַר וְלֹא יַעֲשֶׂה, וְדִבֶּר וְלֹא יְקִימֶנָּה. 
<A NAME="20"> </A>
<B>כ</B> הִנֵּה בָרֵךְ, לָקָחְתִּי; וּבֵרֵךְ, וְלֹא אֲשִׁיבֶנָּה. 
<A NAME="21"> </A>
<B>כא</B> לֹא-הִבִּיט אָוֶן בְּיַעֲקֹב, וְלֹא-רָאָה עָמָל בְּיִשְׂרָאֵל; יְהוָה אֱלֹהָיו עִמּוֹ, וּתְרוּעַת מֶלֶךְ בּוֹ. 
<A NAME="22"> </A>
<B>כב</B> אֵל, מוֹצִיאָם מִמִּצְרָיִם--כְּתוֹעֲפֹת רְאֵם, לוֹ. 
<A NAME="23"> </A>
<B>כג</B> כִּי לֹא-נַחַשׁ בְּיַעֲקֹב, וְלֹא-קֶסֶם בְּיִשְׂרָאֵל; כָּעֵת, יֵאָמֵר לְיַעֲקֹב וּלְיִשְׂרָאֵל, מַה-פָּעַל, אֵל. 
<A NAME="24"> </A>
<B>כד</B> הֶן-עָם כְּלָבִיא יָקוּם, וְכַאֲרִי יִתְנַשָּׂא; לֹא יִשְׁכַּב עַד-יֹאכַל טֶרֶף, וְדַם-חֲלָלִים יִשְׁתֶּה. 
<A NAME="25"> </A>
<B>כה</B> וַיֹּאמֶר בָּלָק אֶל-בִּלְעָם, גַּם-קֹב לֹא תִקֳּבֶנּוּ; גַּם-בָּרֵךְ, לֹא תְבָרְכֶנּוּ. 
<A NAME="26"> </A>
<B>כו</B> וַיַּעַן בִּלְעָם, וַיֹּאמֶר אֶל-בָּלָק:  הֲלֹא, דִּבַּרְתִּי אֵלֶיךָ לֵאמֹר, כֹּל אֲשֶׁר-יְדַבֵּר יְהוָה, אֹתוֹ אֶעֱשֶׂה. 
<A NAME="27"> </A>
<B>כז</B> וַיֹּאמֶר בָּלָק, אֶל-בִּלְעָם, לְכָה-נָּא אֶקָּחֲךָ, אֶל-מָקוֹם אַחֵר; אוּלַי יִישַׁר בְּעֵינֵי הָאֱלֹהִים, וְקַבֹּתוֹ לִי מִשָּׁם. 
<A NAME="28"> </A>
<B>כח</B> וַיִּקַּח בָּלָק, אֶת-בִּלְעָם, רֹאשׁ הַפְּעוֹר, הַנִּשְׁקָף עַל-פְּנֵי הַיְשִׁימֹן. 
<A NAME="29"> </A>
<B>כט</B> וַיֹּאמֶר בִּלְעָם אֶל-בָּלָק, בְּנֵה-לִי בָזֶה שִׁבְעָה מִזְבְּחֹת; וְהָכֵן לִי בָּזֶה, שִׁבְעָה פָרִים וְשִׁבְעָה אֵילִם. 
<A NAME="30"> </A>
<B>ל</B> וַיַּעַשׂ בָּלָק, כַּאֲשֶׁר אָמַר בִּלְעָם; וַיַּעַל פָּר וָאַיִל, בַּמִּזְבֵּחַ.</P>

<HR>
<P CLASS=s>
<A HREF="t0.html">תנ"ך</A> -
במדבר - <A HREF="t04.html">הכול</A><BR>פרק
<A HREF="t0401.html">א</A>
<A HREF="t0402.html">ב</A>
<A HREF="t0403.html">ג</A>
<A HREF="t0404.html">ד</A>
<A HREF="t0405.html">ה</A>
<A HREF="t0406.html">ו</A>
<A HREF="t0407.html">ז</A>
<A HREF="t0408.html">ח</A>
<A HREF="t0409.html">ט</A>
<A HREF="t0410.html">י</A>
<A HREF="t0411.html">יא</A>
<A HREF="t0412.html">יב</A>
<A HREF="t0413.html">יג</A>
<A HREF="t0414.html">יד</A>
<A HREF="t0415.html">טו</A>
<A HREF="t0416.html">טז</A>
<A HREF="t0417.html">יז</A>
<A HREF="t0418.html">יח</A>
<A HREF="t0419.html">יט</A>
<A HREF="t0420.html">כ</A>
<A HREF="t0421.html">כא</A>
<A HREF="t0422.html">כב</A>
כג
<A HREF="t0424.html">כד</A>
<A HREF="t0425.html">כה</A>
<A HREF="t0426.html">כו</A>
<A HREF="t0427.html">כז</A>
<A HREF="t0428.html">כח</A>
<A HREF="t0429.html">כט</A>
<A HREF="t0430.html">ל</A>
<A HREF="t0431.html">לא</A>
<A HREF="t0432.html">לב</A>
<A HREF="t0433.html">לג</A>
<A HREF="t0434.html">לד</A>
<A HREF="t0435.html">לה</A>
<A HREF="t0436.html">לו</A>
</P>
<HR>

</BODY></HTML>
