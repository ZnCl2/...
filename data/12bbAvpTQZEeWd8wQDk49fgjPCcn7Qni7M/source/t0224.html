<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמות פרק כד</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
כד
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
<BR>
 <BR>
<A HREF="http://www.mechon-mamre.org/mp3/t0224.mp3" TARGET="_blank">האזנה לפרק זה</A>
</P>
<HR>

<H1>שמות פרק כד</H1>

<A NAME="1"> </A>
<P><B>א</B> וְאֶל-מֹשֶׁה אָמַר עֲלֵה אֶל-יְהוָה, אַתָּה וְאַהֲרֹן נָדָב וַאֲבִיהוּא, וְשִׁבְעִים, מִזִּקְנֵי יִשְׂרָאֵל; וְהִשְׁתַּחֲוִיתֶם, מֵרָחֹק. 
<A NAME="2"> </A>
<B>ב</B> וְנִגַּשׁ מֹשֶׁה לְבַדּוֹ אֶל-יְהוָה, וְהֵם לֹא יִגָּשׁוּ; וְהָעָם, לֹא יַעֲלוּ עִמּוֹ. 
<A NAME="3"> </A>
<B>ג</B> וַיָּבֹא מֹשֶׁה, וַיְסַפֵּר לָעָם אֵת כָּל-דִּבְרֵי יְהוָה, וְאֵת, כָּל-הַמִּשְׁפָּטִים; וַיַּעַן כָּל-הָעָם קוֹל אֶחָד, וַיֹּאמְרוּ, כָּל-הַדְּבָרִים אֲשֶׁר-דִּבֶּר יְהוָה, נַעֲשֶׂה. 
<A NAME="4"> </A>
<B>ד</B> וַיִּכְתֹּב מֹשֶׁה, אֵת כָּל-דִּבְרֵי יְהוָה, וַיַּשְׁכֵּם בַּבֹּקֶר, וַיִּבֶן מִזְבֵּחַ תַּחַת הָהָר; וּשְׁתֵּים עֶשְׂרֵה מַצֵּבָה, לִשְׁנֵים עָשָׂר שִׁבְטֵי יִשְׂרָאֵל. 
<A NAME="5"> </A>
<B>ה</B> וַיִּשְׁלַח, אֶת-נַעֲרֵי בְּנֵי יִשְׂרָאֵל, וַיַּעֲלוּ, עֹלֹת; וַיִּזְבְּחוּ זְבָחִים שְׁלָמִים, לַיהוָה--פָּרִים. 
<A NAME="6"> </A>
<B>ו</B> וַיִּקַּח מֹשֶׁה חֲצִי הַדָּם, וַיָּשֶׂם בָּאַגָּנֹת; וַחֲצִי הַדָּם, זָרַק עַל-הַמִּזְבֵּחַ. 
<A NAME="7"> </A>
<B>ז</B> וַיִּקַּח סֵפֶר הַבְּרִית, וַיִּקְרָא בְּאָזְנֵי הָעָם; וַיֹּאמְרוּ, כֹּל אֲשֶׁר-דִּבֶּר יְהוָה נַעֲשֶׂה וְנִשְׁמָע. 
<A NAME="8"> </A>
<B>ח</B> וַיִּקַּח מֹשֶׁה אֶת-הַדָּם, וַיִּזְרֹק עַל-הָעָם; וַיֹּאמֶר, הִנֵּה דַם-הַבְּרִית אֲשֶׁר כָּרַת יְהוָה עִמָּכֶם, עַל כָּל-הַדְּבָרִים, הָאֵלֶּה. 
<A NAME="9"> </A>
<B>ט</B> וַיַּעַל מֹשֶׁה, וְאַהֲרֹן--נָדָב, וַאֲבִיהוּא, וְשִׁבְעִים, מִזִּקְנֵי יִשְׂרָאֵל. 
<A NAME="10"> </A>
<B>י</B> וַיִּרְאוּ, אֵת אֱלֹהֵי יִשְׂרָאֵל; וְתַחַת רַגְלָיו, כְּמַעֲשֵׂה לִבְנַת הַסַּפִּיר, וּכְעֶצֶם הַשָּׁמַיִם, לָטֹהַר. 
<A NAME="11"> </A>
<B>יא</B> וְאֶל-אֲצִילֵי בְּנֵי יִשְׂרָאֵל, לֹא שָׁלַח יָדוֹ; וַיֶּחֱזוּ, אֶת-הָאֱלֹהִים, וַיֹּאכְלוּ, וַיִּשְׁתּוּ.  {ס} 
<A NAME="12"> </A>
<B>יב</B> וַיֹּאמֶר יְהוָה אֶל-מֹשֶׁה, עֲלֵה אֵלַי הָהָרָה--וֶהְיֵה-שָׁם; וְאֶתְּנָה לְךָ אֶת-לֻחֹת הָאֶבֶן, וְהַתּוֹרָה וְהַמִּצְוָה, אֲשֶׁר כָּתַבְתִּי, לְהוֹרֹתָם. 
<A NAME="13"> </A>
<B>יג</B> וַיָּקָם מֹשֶׁה, וִיהוֹשֻׁעַ מְשָׁרְתוֹ; וַיַּעַל מֹשֶׁה, אֶל-הַר הָאֱלֹהִים. 
<A NAME="14"> </A>
<B>יד</B> וְאֶל-הַזְּקֵנִים אָמַר שְׁבוּ-לָנוּ בָזֶה, עַד אֲשֶׁר-נָשׁוּב אֲלֵיכֶם; וְהִנֵּה אַהֲרֹן וְחוּר עִמָּכֶם, מִי-בַעַל דְּבָרִים יִגַּשׁ אֲלֵהֶם. 
<A NAME="15"> </A>
<B>טו</B> וַיַּעַל מֹשֶׁה, אֶל-הָהָר; וַיְכַס הֶעָנָן, אֶת-הָהָר. 
<A NAME="16"> </A>
<B>טז</B> וַיִּשְׁכֹּן כְּבוֹד-יְהוָה עַל-הַר סִינַי, וַיְכַסֵּהוּ הֶעָנָן שֵׁשֶׁת יָמִים; וַיִּקְרָא אֶל-מֹשֶׁה בַּיּוֹם הַשְּׁבִיעִי, מִתּוֹךְ הֶעָנָן. 
<A NAME="17"> </A>
<B>יז</B> וּמַרְאֵה כְּבוֹד יְהוָה, כְּאֵשׁ אֹכֶלֶת בְּרֹאשׁ הָהָר, לְעֵינֵי, בְּנֵי יִשְׂרָאֵל. 
<A NAME="18"> </A>
<B>יח</B> וַיָּבֹא מֹשֶׁה בְּתוֹךְ הֶעָנָן, וַיַּעַל אֶל-הָהָר; וַיְהִי מֹשֶׁה, בָּהָר, אַרְבָּעִים יוֹם, וְאַרְבָּעִים לָיְלָה.  {פ}</P>

<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
כד
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
</P>
<HR>

</BODY></HTML>
