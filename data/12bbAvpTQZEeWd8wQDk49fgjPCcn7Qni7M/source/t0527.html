<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברים פרק כז</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
דברים - <A HREF="t05.html">הכול</A><BR>פרק
<A HREF="t0501.html">א</A>
<A HREF="t0502.html">ב</A>
<A HREF="t0503.html">ג</A>
<A HREF="t0504.html">ד</A>
<A HREF="t0505.html">ה</A>
<A HREF="t0506.html">ו</A>
<A HREF="t0507.html">ז</A>
<A HREF="t0508.html">ח</A>
<A HREF="t0509.html">ט</A>
<A HREF="t0510.html">י</A>
<A HREF="t0511.html">יא</A>
<A HREF="t0512.html">יב</A>
<A HREF="t0513.html">יג</A>
<A HREF="t0514.html">יד</A>
<A HREF="t0515.html">טו</A>
<A HREF="t0516.html">טז</A>
<A HREF="t0517.html">יז</A>
<A HREF="t0518.html">יח</A>
<A HREF="t0519.html">יט</A>
<A HREF="t0520.html">כ</A>
<A HREF="t0521.html">כא</A>
<A HREF="t0522.html">כב</A>
<A HREF="t0523.html">כג</A>
<A HREF="t0524.html">כד</A>
<A HREF="t0525.html">כה</A>
<A HREF="t0526.html">כו</A>
כז
<A HREF="t0528.html">כח</A>
<A HREF="t0529.html">כט</A>
<A HREF="t0530.html">ל</A>
<A HREF="t0531.html">לא</A>
<A HREF="t0532.html">לב</A>
<A HREF="t0533.html">לג</A>
<A HREF="t0534.html">לד</A>
<BR>
 <BR>
<A HREF="http://www.mechon-mamre.org/mp3/t0527.mp3" TARGET="_blank">האזנה לפרק זה</A>
</P>
<HR>

<H1>דברים פרק כז</H1>

<A NAME="1"> </A>
<P><B>א</B> וַיְצַו מֹשֶׁה וְזִקְנֵי יִשְׂרָאֵל, אֶת-הָעָם לֵאמֹר:  שָׁמֹר, אֶת-כָּל-הַמִּצְוָה, אֲשֶׁר אָנֹכִי מְצַוֶּה אֶתְכֶם, הַיּוֹם. 
<A NAME="2"> </A>
<B>ב</B> וְהָיָה, בַּיּוֹם אֲשֶׁר תַּעַבְרוּ אֶת-הַיַּרְדֵּן, אֶל-הָאָרֶץ, אֲשֶׁר-יְהוָה אֱלֹהֶיךָ נֹתֵן לָךְ--וַהֲקֵמֹתָ לְךָ אֲבָנִים גְּדֹלוֹת, וְשַׂדְתָּ אֹתָם בַּשִּׂיד. 
<A NAME="3"> </A>
<B>ג</B> וְכָתַבְתָּ עֲלֵיהֶן, אֶת-כָּל-דִּבְרֵי הַתּוֹרָה הַזֹּאת--בְּעָבְרֶךָ:  לְמַעַן אֲשֶׁר תָּבֹא אֶל-הָאָרֶץ אֲשֶׁר-יְהוָה אֱלֹהֶיךָ נֹתֵן לְךָ, אֶרֶץ זָבַת חָלָב וּדְבַשׁ, כַּאֲשֶׁר דִּבֶּר יְהוָה אֱלֹהֵי-אֲבֹתֶיךָ, לָךְ. 
<A NAME="4"> </A>
<B>ד</B> וְהָיָה, בְּעָבְרְכֶם אֶת-הַיַּרְדֵּן, תָּקִימוּ אֶת-הָאֲבָנִים הָאֵלֶּה אֲשֶׁר אָנֹכִי מְצַוֶּה אֶתְכֶם הַיּוֹם, בְּהַר עֵיבָל; וְשַׂדְתָּ אוֹתָם, בַּשִּׂיד. 
<A NAME="5"> </A>
<B>ה</B> וּבָנִיתָ שָּׁם מִזְבֵּחַ, לַיהוָה אֱלֹהֶיךָ:  מִזְבַּח אֲבָנִים, לֹא-תָנִיף עֲלֵיהֶם בַּרְזֶל. 
<A NAME="6"> </A>
<B>ו</B> אֲבָנִים שְׁלֵמוֹת תִּבְנֶה, אֶת-מִזְבַּח יְהוָה אֱלֹהֶיךָ; וְהַעֲלִיתָ עָלָיו עוֹלֹת, לַיהוָה אֱלֹהֶיךָ. 
<A NAME="7"> </A>
<B>ז</B> וְזָבַחְתָּ שְׁלָמִים, וְאָכַלְתָּ שָּׁם; וְשָׂמַחְתָּ, לִפְנֵי יְהוָה אֱלֹהֶיךָ. 
<A NAME="8"> </A>
<B>ח</B> וְכָתַבְתָּ עַל-הָאֲבָנִים, אֶת-כָּל-דִּבְרֵי הַתּוֹרָה הַזֹּאת--בַּאֵר הֵיטֵב.  {ס} 
<A NAME="9"> </A>
<B>ט</B> וַיְדַבֵּר מֹשֶׁה וְהַכֹּהֲנִים הַלְוִיִּם, אֶל כָּל-יִשְׂרָאֵל לֵאמֹר:  הַסְכֵּת וּשְׁמַע, יִשְׂרָאֵל, הַיּוֹם הַזֶּה נִהְיֵיתָ לְעָם, לַיהוָה אֱלֹהֶיךָ. 
<A NAME="10"> </A>
<B>י</B> וְשָׁמַעְתָּ, בְּקוֹל יְהוָה אֱלֹהֶיךָ; וְעָשִׂיתָ אֶת-מִצְו&zwj;ֹתָו וְאֶת-חֻקָּיו, אֲשֶׁר אָנֹכִי מְצַוְּךָ הַיּוֹם.  {ס} 
<A NAME="11"> </A>
<B>יא</B> וַיְצַו מֹשֶׁה אֶת-הָעָם, בַּיּוֹם הַהוּא לֵאמֹר. 
<A NAME="12"> </A>
<B>יב</B> אֵלֶּה יַעַמְדוּ לְבָרֵךְ אֶת-הָעָם, עַל-הַר גְּרִזִים, בְּעָבְרְכֶם, אֶת-הַיַּרְדֵּן:  שִׁמְעוֹן וְלֵוִי וִיהוּדָה, וְיִשָּׂשכָר וְיוֹסֵף וּבִנְיָמִן. 
<A NAME="13"> </A>
<B>יג</B> וְאֵלֶּה יַעַמְדוּ עַל-הַקְּלָלָה, בְּהַר עֵיבָל:  רְאוּבֵן גָּד וְאָשֵׁר, וּזְבוּלֻן דָּן וְנַפְתָּלִי. 
<A NAME="14"> </A>
<B>יד</B> וְעָנוּ הַלְוִיִּם, וְאָמְרוּ אֶל-כָּל-אִישׁ יִשְׂרָאֵל--קוֹל רָם.  {ס} 
<A NAME="15"> </A>
<B>טו</B> אָרוּר הָאִישׁ אֲשֶׁר יַעֲשֶׂה פֶסֶל וּמַסֵּכָה תּוֹעֲבַת יְהוָה, מַעֲשֵׂה יְדֵי חָרָשׁ--וְשָׂם בַּסָּתֶר; וְעָנוּ כָל-הָעָם וְאָמְרוּ, אָמֵן.  {ס} 
<A NAME="16"> </A>
<B>טז</B> אָרוּר, מַקְלֶה אָבִיו וְאִמּוֹ; וְאָמַר כָּל-הָעָם, אָמֵן.  {ס} 
<A NAME="17"> </A>
<B>יז</B> אָרוּר, מַסִּיג גְּבוּל רֵעֵהוּ; וְאָמַר כָּל-הָעָם, אָמֵן.  {ס} 
<A NAME="18"> </A>
<B>יח</B> אָרוּר, מַשְׁגֶּה עִוֵּר בַּדָּרֶךְ; וְאָמַר כָּל-הָעָם, אָמֵן.  {ס} 
<A NAME="19"> </A>
<B>יט</B> אָרוּר, מַטֶּה מִשְׁפַּט גֵּר-יָתוֹם--וְאַלְמָנָה; וְאָמַר כָּל-הָעָם, אָמֵן. 
<A NAME="20"> </A>
<B>כ</B> אָרוּר, שֹׁכֵב עִם-אֵשֶׁת אָבִיו--כִּי גִלָּה, כְּנַף אָבִיו; וְאָמַר כָּל-הָעָם, אָמֵן.  {ס} 
<A NAME="21"> </A>
<B>כא</B> אָרוּר, שֹׁכֵב עִם-כָּל-בְּהֵמָה; וְאָמַר כָּל-הָעָם, אָמֵן.  {ס} 
<A NAME="22"> </A>
<B>כב</B> אָרוּר, שֹׁכֵב עִם-אֲחֹתוֹ--בַּת-אָבִיו, אוֹ בַת-אִמּוֹ; וְאָמַר כָּל-הָעָם, אָמֵן.  {ס} 
<A NAME="23"> </A>
<B>כג</B> אָרוּר, שֹׁכֵב עִם-חֹתַנְתּוֹ; וְאָמַר כָּל-הָעָם, אָמֵן.  {ס} 
<A NAME="24"> </A>
<B>כד</B> אָרוּר, מַכֵּה רֵעֵהוּ בַּסָּתֶר; וְאָמַר כָּל-הָעָם, אָמֵן.  {ס} 
<A NAME="25"> </A>
<B>כה</B> אָרוּר לֹקֵחַ שֹׁחַד, לְהַכּוֹת נֶפֶשׁ דָּם נָקִי; וְאָמַר כָּל-הָעָם, אָמֵן.  {ס} 
<A NAME="26"> </A>
<B>כו</B> אָרוּר, אֲשֶׁר לֹא-יָקִים אֶת-דִּבְרֵי הַתּוֹרָה-הַזֹּאת--לַעֲשׂוֹת אוֹתָם; וְאָמַר כָּל-הָעָם, אָמֵן.  {פ}</P>

<HR>
<P CLASS=s>
<A HREF="t0.html">תנ"ך</A> -
דברים - <A HREF="t05.html">הכול</A><BR>פרק
<A HREF="t0501.html">א</A>
<A HREF="t0502.html">ב</A>
<A HREF="t0503.html">ג</A>
<A HREF="t0504.html">ד</A>
<A HREF="t0505.html">ה</A>
<A HREF="t0506.html">ו</A>
<A HREF="t0507.html">ז</A>
<A HREF="t0508.html">ח</A>
<A HREF="t0509.html">ט</A>
<A HREF="t0510.html">י</A>
<A HREF="t0511.html">יא</A>
<A HREF="t0512.html">יב</A>
<A HREF="t0513.html">יג</A>
<A HREF="t0514.html">יד</A>
<A HREF="t0515.html">טו</A>
<A HREF="t0516.html">טז</A>
<A HREF="t0517.html">יז</A>
<A HREF="t0518.html">יח</A>
<A HREF="t0519.html">יט</A>
<A HREF="t0520.html">כ</A>
<A HREF="t0521.html">כא</A>
<A HREF="t0522.html">כב</A>
<A HREF="t0523.html">כג</A>
<A HREF="t0524.html">כד</A>
<A HREF="t0525.html">כה</A>
<A HREF="t0526.html">כו</A>
כז
<A HREF="t0528.html">כח</A>
<A HREF="t0529.html">כט</A>
<A HREF="t0530.html">ל</A>
<A HREF="t0531.html">לא</A>
<A HREF="t0532.html">לב</A>
<A HREF="t0533.html">לג</A>
<A HREF="t0534.html">לד</A>
</P>
<HR>

</BODY></HTML>
