<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - מלכים א פרק ה</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
ה
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
<BR>
 <BR>
<A HREF="http://www.mechon-mamre.org/mp3/t09a05.mp3" TARGET="_blank">האזנה לפרק זה</A>
</P>
<HR>

<H1>מלכים א פרק ה</H1>

<A NAME="1"> </A>
<P><B>א</B> וּשְׁלֹמֹה, הָיָה מוֹשֵׁל בְּכָל-הַמַּמְלָכוֹת--מִן-הַנָּהָר אֶרֶץ פְּלִשְׁתִּים, וְעַד גְּבוּל מִצְרָיִם:  מַגִּשִׁים מִנְחָה וְעֹבְדִים אֶת-שְׁלֹמֹה, כָּל-יְמֵי חַיָּיו.  {פ}<BR>
<A NAME="2"> </A>
<B>ב</B> וַיְהִי לֶחֶם-שְׁלֹמֹה, לְיוֹם אֶחָד:  שְׁלֹשִׁים כֹּר סֹלֶת, וְשִׁשִּׁים כֹּר קָמַח. 
<A NAME="3"> </A>
<B>ג</B> עֲשָׂרָה בָקָר בְּרִאִים, וְעֶשְׂרִים בָּקָר רְעִי--וּמֵאָה צֹאן; לְבַד מֵאַיָּל וּצְבִי, וְיַחְמוּר, וּבַרְבֻּרִים, אֲבוּסִים. 
<A NAME="4"> </A>
<B>ד</B> כִּי-הוּא רֹדֶה בְּכָל-עֵבֶר הַנָּהָר, מִתִּפְסַח וְעַד-עַזָּה--בְּכָל-מַלְכֵי, עֵבֶר הַנָּהָר; וְשָׁלוֹם, הָיָה לוֹ מִכָּל-עֲבָרָיו--מִסָּבִיב. 
<A NAME="5"> </A>
<B>ה</B> וַיֵּשֶׁב יְהוּדָה וְיִשְׂרָאֵל לָבֶטַח, אִישׁ תַּחַת גַּפְנוֹ וְתַחַת תְּאֵנָתוֹ, מִדָּן, וְעַד-בְּאֵר שָׁבַע--כֹּל, יְמֵי שְׁלֹמֹה.  {ס} 
<A NAME="6"> </A>
<B>ו</B> וַיְהִי לִשְׁלֹמֹה, אַרְבָּעִים אֶלֶף אֻרְו&zwj;ֹת סוּסִים--לְמֶרְכָּבוֹ; וּשְׁנֵים-עָשָׂר אֶלֶף, פָּרָשִׁים. 
<A NAME="7"> </A>
<B>ז</B> וְכִלְכְּלוּ הַנִּצָּבִים הָאֵלֶּה אֶת-הַמֶּלֶךְ שְׁלֹמֹה, וְאֵת כָּל-הַקָּרֵב אֶל-שֻׁלְחַן הַמֶּלֶךְ-שְׁלֹמֹה--אִישׁ חָדְשׁוֹ:  לֹא יְעַדְּרוּ, דָּבָר. 
<A NAME="8"> </A>
<B>ח</B> וְהַשְּׂעֹרִים וְהַתֶּבֶן, לַסּוּסִים וְלָרָכֶשׁ--יָבִאוּ, אֶל-הַמָּקוֹם אֲשֶׁר יִהְיֶה-שָּׁם, אִישׁ, כְּמִשְׁפָּטוֹ.  {ס} 
<A NAME="9"> </A>
<B>ט</B> וַיִּתֵּן אֱלֹהִים חָכְמָה לִשְׁלֹמֹה וּתְבוּנָה, הַרְבֵּה מְאֹד; וְרֹחַב לֵב--כַּחוֹל, אֲשֶׁר עַל-שְׂפַת הַיָּם. 
<A NAME="10"> </A>
<B>י</B> וַתֵּרֶב חָכְמַת שְׁלֹמֹה, מֵחָכְמַת כָּל-בְּנֵי-קֶדֶם, וּמִכֹּל, חָכְמַת מִצְרָיִם. 
<A NAME="11"> </A>
<B>יא</B> וַיֶּחְכַּם, מִכָּל-הָאָדָם, מֵאֵיתָן הָאֶזְרָחִי וְהֵימָן וְכַלְכֹּל וְדַרְדַּע, בְּנֵי מָחוֹל; וַיְהִי-שְׁמוֹ בְכָל-הַגּוֹיִם, סָבִיב. 
<A NAME="12"> </A>
<B>יב</B> וַיְדַבֵּר, שְׁלֹשֶׁת אֲלָפִים מָשָׁל; וַיְהִי שִׁירוֹ, חֲמִשָּׁה וָאָלֶף. 
<A NAME="13"> </A>
<B>יג</B> וַיְדַבֵּר, עַל-הָעֵצִים, מִן-הָאֶרֶז אֲשֶׁר בַּלְּבָנוֹן, וְעַד הָאֵזוֹב אֲשֶׁר יֹצֵא בַּקִּיר; וַיְדַבֵּר עַל-הַבְּהֵמָה וְעַל-הָעוֹף, וְעַל-הָרֶמֶשׂ וְעַל-הַדָּגִים. 
<A NAME="14"> </A>
<B>יד</B> וַיָּבֹאוּ, מִכָּל-הָעַמִּים, לִשְׁמֹעַ, אֵת חָכְמַת שְׁלֹמֹה--מֵאֵת כָּל-מַלְכֵי הָאָרֶץ, אֲשֶׁר שָׁמְעוּ אֶת-חָכְמָתוֹ.  {ס} 
<A NAME="15"> </A>
<B>טו</B> וַיִּשְׁלַח חִירָם מֶלֶךְ-צוֹר אֶת-עֲבָדָיו, אֶל-שְׁלֹמֹה, כִּי שָׁמַע, כִּי אֹתוֹ מָשְׁחוּ לְמֶלֶךְ תַּחַת אָבִיהוּ:  כִּי אֹהֵב, הָיָה חִירָם לְדָוִד--כָּל-הַיָּמִים.  {ס} 
<A NAME="16"> </A>
<B>טז</B> וַיִּשְׁלַח שְׁלֹמֹה, אֶל-חִירָם לֵאמֹר. 
<A NAME="17"> </A>
<B>יז</B> אַתָּה יָדַעְתָּ אֶת-דָּוִד אָבִי, כִּי לֹא יָכֹל לִבְנוֹת בַּיִת לְשֵׁם יְהוָה אֱלֹהָיו, מִפְּנֵי הַמִּלְחָמָה, אֲשֶׁר סְבָבֻהוּ--עַד תֵּת-יְהוָה אֹתָם, תַּחַת כַּפּוֹת רגלו (רַגְלָי). 
<A NAME="18"> </A>
<B>יח</B> וְעַתָּה, הֵנִיחַ יְהוָה אֱלֹהַי לִי מִסָּבִיב:  אֵין שָׂטָן, וְאֵין פֶּגַע רָע. 
<A NAME="19"> </A>
<B>יט</B> וְהִנְנִי אֹמֵר--לִבְנוֹת בַּיִת, לְשֵׁם יְהוָה אֱלֹהָי:  כַּאֲשֶׁר דִּבֶּר יְהוָה, אֶל-דָּוִד אָבִי לֵאמֹר, בִּנְךָ אֲשֶׁר אֶתֵּן תַּחְתֶּיךָ עַל-כִּסְאֶךָ, הוּא-יִבְנֶה הַבַּיִת לִשְׁמִי. 
<A NAME="20"> </A>
<B>כ</B> וְעַתָּה צַוֵּה וְיִכְרְתוּ-לִי אֲרָזִים מִן-הַלְּבָנוֹן, וַעֲבָדַי יִהְיוּ עִם-עֲבָדֶיךָ, וּשְׂכַר עֲבָדֶיךָ אֶתֵּן לְךָ, כְּכֹל אֲשֶׁר תֹּאמֵר:  כִּי אַתָּה יָדַעְתָּ, כִּי אֵין בָּנוּ אִישׁ יֹדֵעַ לִכְרָת-עֵצִים--כַּצִּדֹנִים. 
<A NAME="21"> </A>
<B>כא</B> וַיְהִי כִּשְׁמֹעַ חִירָם, אֶת-דִּבְרֵי שְׁלֹמֹה--וַיִּשְׂמַח מְאֹד; וַיֹּאמֶר, בָּרוּךְ יְהוָה הַיּוֹם, אֲשֶׁר נָתַן לְדָוִד בֵּן חָכָם, עַל-הָעָם הָרָב הַזֶּה. 
<A NAME="22"> </A>
<B>כב</B> וַיִּשְׁלַח חִירָם, אֶל-שְׁלֹמֹה לֵאמֹר, שָׁמַעְתִּי, אֵת אֲשֶׁר-שָׁלַחְתָּ אֵלָי; אֲנִי אֶעֱשֶׂה אֶת-כָּל-חֶפְצְךָ, בַּעֲצֵי אֲרָזִים וּבַעֲצֵי בְרוֹשִׁים. 
<A NAME="23"> </A>
<B>כג</B> עֲבָדַי יֹרִדוּ מִן-הַלְּבָנוֹן יָמָּה, וַאֲנִי אֲשִׂימֵם דֹּבְרוֹת בַּיָּם עַד-הַמָּקוֹם אֲשֶׁר-תִּשְׁלַח אֵלַי וְנִפַּצְתִּים שָׁם--וְאַתָּה תִשָּׂא; וְאַתָּה תַּעֲשֶׂה אֶת-חֶפְצִי, לָתֵת לֶחֶם בֵּיתִי. 
<A NAME="24"> </A>
<B>כד</B> וַיְהִי חִירוֹם נֹתֵן לִשְׁלֹמֹה, עֲצֵי אֲרָזִים וַעֲצֵי בְרוֹשִׁים--כָּל-חֶפְצוֹ. 
<A NAME="25"> </A>
<B>כה</B> וּשְׁלֹמֹה נָתַן לְחִירָם עֶשְׂרִים אֶלֶף כֹּר חִטִּים, מַכֹּלֶת לְבֵיתוֹ, וְעֶשְׂרִים כֹּר, שֶׁמֶן כָּתִית:  כֹּה-יִתֵּן שְׁלֹמֹה לְחִירָם, שָׁנָה בְשָׁנָה.  {פ}<BR>
<A NAME="26"> </A>
<B>כו</B> וַיהוָה, נָתַן חָכְמָה לִשְׁלֹמֹה, כַּאֲשֶׁר, דִּבֶּר-לוֹ; וַיְהִי שָׁלֹם, בֵּין חִירָם וּבֵין שְׁלֹמֹה, וַיִּכְרְתוּ בְרִית, שְׁנֵיהֶם. 
<A NAME="27"> </A>
<B>כז</B> וַיַּעַל הַמֶּלֶךְ שְׁלֹמֹה מַס, מִכָּל-יִשְׂרָאֵל; וַיְהִי הַמַּס, שְׁלֹשִׁים אֶלֶף אִישׁ. 
<A NAME="28"> </A>
<B>כח</B> וַיִּשְׁלָחֵם לְבָנוֹנָה, עֲשֶׂרֶת אֲלָפִים בַּחֹדֶשׁ חֲלִיפוֹת--חֹדֶשׁ יִהְיוּ בַלְּבָנוֹן, שְׁנַיִם חֳדָשִׁים בְּבֵיתוֹ; וַאֲדֹנִירָם, עַל-הַמַּס.  {ס} 
<A NAME="29"> </A>
<B>כט</B> וַיְהִי לִשְׁלֹמֹה שִׁבְעִים אֶלֶף, נֹשֵׂא סַבָּל; וּשְׁמֹנִים אֶלֶף, חֹצֵב בָּהָר. 
<A NAME="30"> </A>
<B>ל</B> לְבַד מִשָּׂרֵי הַנִּצָּבִים לִשְׁלֹמֹה, אֲשֶׁר עַל-הַמְּלָאכָה, שְׁלֹשֶׁת אֲלָפִים, וּשְׁלֹשׁ מֵאוֹת--הָרֹדִים בָּעָם, הָעֹשִׂים בַּמְּלָאכָה.  {ס} 
<A NAME="31"> </A>
<B>לא</B> וַיְצַו הַמֶּלֶךְ וַיַּסִּעוּ אֲבָנִים גְּדֹלוֹת אֲבָנִים יְקָרוֹת, לְיַסֵּד הַבָּיִת--אַבְנֵי גָזִית. 
<A NAME="32"> </A>
<B>לב</B> וַיִּפְסְלוּ בֹּנֵי שְׁלֹמֹה, וּבֹנֵי חִירוֹם--וְהַגִּבְלִים; וַיָּכִינוּ הָעֵצִים וְהָאֲבָנִים, לִבְנוֹת הַבָּיִת.  {פ}</P>

<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
ה
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
</P>
<HR>

</BODY></HTML>
