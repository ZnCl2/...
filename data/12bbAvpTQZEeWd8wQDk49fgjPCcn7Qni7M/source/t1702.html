<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - יונה פרק ב</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
יונה - <A HREF="t17.html">הכול</A><BR>פרק
<A HREF="t1701.html">א</A>
ב
<A HREF="t1703.html">ג</A>
<A HREF="t1704.html">ד</A>
<BR>
 <BR>
<A HREF="http://www.mechon-mamre.org/mp3/t1702.mp3" TARGET="_blank">האזנה לפרק זה</A>
</P>
<HR>

<H1>יונה פרק ב</H1>

<A NAME="1"> </A>
<P><B>א</B> וַיְמַן יְהוָה דָּג גָּדוֹל, לִבְלֹעַ אֶת-יוֹנָה; וַיְהִי יוֹנָה בִּמְעֵי הַדָּג, שְׁלֹשָׁה יָמִים וּשְׁלֹשָׁה לֵילוֹת. 
<A NAME="2"> </A>
<B>ב</B> וַיִּתְפַּלֵּל יוֹנָה, אֶל-יְהוָה אֱלֹהָיו, מִמְּעֵי, הַדָּגָה. 
<A NAME="3"> </A>
<B>ג</B> וַיֹּאמֶר, קָרָאתִי מִצָּרָה לִי אֶל-יְהוָה--וַיַּעֲנֵנִי; מִבֶּטֶן שְׁאוֹל שִׁוַּעְתִּי, שָׁמַעְתָּ קוֹלִי. 
<A NAME="4"> </A>
<B>ד</B> וַתַּשְׁלִיכֵנִי מְצוּלָה בִּלְבַב יַמִּים, וְנָהָר יְסֹבְבֵנִי; כָּל-מִשְׁבָּרֶיךָ וְגַלֶּיךָ, עָלַי עָבָרוּ. 
<A NAME="5"> </A>
<B>ה</B> וַאֲנִי אָמַרְתִּי, נִגְרַשְׁתִּי מִנֶּגֶד עֵינֶיךָ; אַךְ אוֹסִיף לְהַבִּיט, אֶל-הֵיכַל קָדְשֶׁךָ. 
<A NAME="6"> </A>
<B>ו</B> אֲפָפוּנִי מַיִם עַד-נֶפֶשׁ, תְּהוֹם יְסֹבְבֵנִי; סוּף, חָבוּשׁ לְרֹאשִׁי. 
<A NAME="7"> </A>
<B>ז</B> לְקִצְבֵי הָרִים יָרַדְתִּי, הָאָרֶץ בְּרִחֶיהָ בַעֲדִי לְעוֹלָם; וַתַּעַל מִשַּׁחַת חַיַּי, יְהוָה אֱלֹהָי. 
<A NAME="8"> </A>
<B>ח</B> בְּהִתְעַטֵּף עָלַי נַפְשִׁי, אֶת-יְהוָה זָכָרְתִּי; וַתָּבוֹא אֵלֶיךָ תְּפִלָּתִי, אֶל-הֵיכַל קָדְשֶׁךָ. 
<A NAME="9"> </A>
<B>ט</B> מְשַׁמְּרִים, הַבְלֵי-שָׁוְא--חַסְדָּם, יַעֲזֹבוּ. 
<A NAME="10"> </A>
<B>י</B> וַאֲנִי, בְּקוֹל תּוֹדָה אֶזְבְּחָה-לָּךְ, אֲשֶׁר נָדַרְתִּי, אֲשַׁלֵּמָה:  יְשׁוּעָתָה, לַיהוָה.  {ס} 
<A NAME="11"> </A>
<B>יא</B> וַיֹּאמֶר יְהוָה, לַדָּג; וַיָּקֵא אֶת-יוֹנָה, אֶל-הַיַּבָּשָׁה.  {פ}</P>

<HR>
<P CLASS=s>
<A HREF="t0.html">תנ"ך</A> -
יונה - <A HREF="t17.html">הכול</A><BR>פרק
<A HREF="t1701.html">א</A>
ב
<A HREF="t1703.html">ג</A>
<A HREF="t1704.html">ד</A>
</P>
<HR>

</BODY></HTML>
