<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמות פרק יח</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
יח
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
<BR>
 <BR>
<A HREF="http://www.mechon-mamre.org/mp3/t0218.mp3" TARGET="_blank">האזנה לפרק זה</A>
</P>
<HR>

<H1>שמות פרק יח</H1>

<A NAME="1"> </A>
<P><B>א</B> וַיִּשְׁמַע יִתְרוֹ כֹהֵן מִדְיָן, חֹתֵן מֹשֶׁה, אֵת כָּל-אֲשֶׁר עָשָׂה אֱלֹהִים לְמֹשֶׁה, וּלְיִשְׂרָאֵל עַמּוֹ:  כִּי-הוֹצִיא יְהוָה אֶת-יִשְׂרָאֵל, מִמִּצְרָיִם. 
<A NAME="2"> </A>
<B>ב</B> וַיִּקַּח, יִתְרוֹ חֹתֵן מֹשֶׁה, אֶת-צִפֹּרָה, אֵשֶׁת מֹשֶׁה--אַחַר, שִׁלּוּחֶיהָ. 
<A NAME="3"> </A>
<B>ג</B> וְאֵת, שְׁנֵי בָנֶיהָ:  אֲשֶׁר שֵׁם הָאֶחָד, גֵּרְשֹׁם--כִּי אָמַר, גֵּר הָיִיתִי בְּאֶרֶץ נָכְרִיָּה. 
<A NAME="4"> </A>
<B>ד</B> וְשֵׁם הָאֶחָד, אֱלִיעֶזֶר--כִּי-אֱלֹהֵי אָבִי בְּעֶזְרִי, וַיַּצִּלֵנִי מֵחֶרֶב פַּרְעֹה. 
<A NAME="5"> </A>
<B>ה</B> וַיָּבֹא יִתְרוֹ חֹתֵן מֹשֶׁה, וּבָנָיו וְאִשְׁתּוֹ--אֶל-מֹשֶׁה:  אֶל-הַמִּדְבָּר, אֲשֶׁר-הוּא חֹנֶה שָׁם--הַר הָאֱלֹהִים. 
<A NAME="6"> </A>
<B>ו</B> וַיֹּאמֶר, אֶל-מֹשֶׁה, אֲנִי חֹתֶנְךָ יִתְרוֹ, בָּא אֵלֶיךָ; וְאִשְׁתְּךָ--וּשְׁנֵי בָנֶיהָ, עִמָּהּ. 
<A NAME="7"> </A>
<B>ז</B> וַיֵּצֵא מֹשֶׁה לִקְרַאת חֹתְנוֹ, וַיִּשְׁתַּחוּ וַיִּשַּׁק-לוֹ, וַיִּשְׁאֲלוּ אִישׁ-לְרֵעֵהוּ, לְשָׁלוֹם; וַיָּבֹאוּ, הָאֹהֱלָה. 
<A NAME="8"> </A>
<B>ח</B> וַיְסַפֵּר מֹשֶׁה, לְחֹתְנוֹ, אֵת כָּל-אֲשֶׁר עָשָׂה יְהוָה לְפַרְעֹה וּלְמִצְרַיִם, עַל אוֹדֹת יִשְׂרָאֵל:  אֵת כָּל-הַתְּלָאָה אֲשֶׁר מְצָאָתַם בַּדֶּרֶךְ, וַיַּצִּלֵם יְהוָה. 
<A NAME="9"> </A>
<B>ט</B> וַיִּחַדְּ יִתְרוֹ--עַל כָּל-הַטּוֹבָה, אֲשֶׁר-עָשָׂה יְהוָה לְיִשְׂרָאֵל:  אֲשֶׁר הִצִּילוֹ, מִיַּד מִצְרָיִם. 
<A NAME="10"> </A>
<B>י</B> וַיֹּאמֶר, יִתְרוֹ, בָּרוּךְ יְהוָה, אֲשֶׁר הִצִּיל אֶתְכֶם מִיַּד מִצְרַיִם וּמִיַּד פַּרְעֹה:  אֲשֶׁר הִצִּיל אֶת-הָעָם, מִתַּחַת יַד-מִצְרָיִם. 
<A NAME="11"> </A>
<B>יא</B> עַתָּה יָדַעְתִּי, כִּי-גָדוֹל יְהוָה מִכָּל-הָאֱלֹהִים:  כִּי בַדָּבָר, אֲשֶׁר זָדוּ עֲלֵיהֶם. 
<A NAME="12"> </A>
<B>יב</B> וַיִּקַּח יִתְרוֹ חֹתֵן מֹשֶׁה, עֹלָה וּזְבָחִים--לֵאלֹהִים; וַיָּבֹא אַהֲרֹן וְכֹל זִקְנֵי יִשְׂרָאֵל, לֶאֱכָל-לֶחֶם עִם-חֹתֵן מֹשֶׁה--לִפְנֵי הָאֱלֹהִים. 
<A NAME="13"> </A>
<B>יג</B> וַיְהִי, מִמָּחֳרָת, וַיֵּשֶׁב מֹשֶׁה, לִשְׁפֹּט אֶת-הָעָם; וַיַּעֲמֹד הָעָם עַל-מֹשֶׁה, מִן-הַבֹּקֶר עַד-הָעָרֶב. 
<A NAME="14"> </A>
<B>יד</B> וַיַּרְא חֹתֵן מֹשֶׁה, אֵת כָּל-אֲשֶׁר-הוּא עֹשֶׂה לָעָם; וַיֹּאמֶר, מָה-הַדָּבָר הַזֶּה אֲשֶׁר אַתָּה עֹשֶׂה לָעָם--מַדּוּעַ אַתָּה יוֹשֵׁב לְבַדֶּךָ, וְכָל-הָעָם נִצָּב עָלֶיךָ מִן-בֹּקֶר עַד-עָרֶב. 
<A NAME="15"> </A>
<B>טו</B> וַיֹּאמֶר מֹשֶׁה, לְחֹתְנוֹ:  כִּי-יָבֹא אֵלַי הָעָם, לִדְרֹשׁ אֱלֹהִים. 
<A NAME="16"> </A>
<B>טז</B> כִּי-יִהְיֶה לָהֶם דָּבָר, בָּא אֵלַי, וְשָׁפַטְתִּי, בֵּין אִישׁ וּבֵין רֵעֵהוּ; וְהוֹדַעְתִּי אֶת-חֻקֵּי הָאֱלֹהִים, וְאֶת-תּוֹרֹתָיו. 
<A NAME="17"> </A>
<B>יז</B> וַיֹּאמֶר חֹתֵן מֹשֶׁה, אֵלָיו:  לֹא-טוֹב, הַדָּבָר, אֲשֶׁר אַתָּה, עֹשֶׂה. 
<A NAME="18"> </A>
<B>יח</B> נָבֹל תִּבֹּל--גַּם-אַתָּה, גַּם-הָעָם הַזֶּה אֲשֶׁר עִמָּךְ:  כִּי-כָבֵד מִמְּךָ הַדָּבָר, לֹא-תוּכַל עֲשֹׂהוּ לְבַדֶּךָ. 
<A NAME="19"> </A>
<B>יט</B> עַתָּה שְׁמַע בְּקֹלִי, אִיעָצְךָ, וִיהִי אֱלֹהִים, עִמָּךְ; הֱיֵה אַתָּה לָעָם, מוּל הָאֱלֹהִים, וְהֵבֵאתָ אַתָּה אֶת-הַדְּבָרִים, אֶל-הָאֱלֹהִים. 
<A NAME="20"> </A>
<B>כ</B> וְהִזְהַרְתָּה אֶתְהֶם, אֶת-הַחֻקִּים וְאֶת-הַתּוֹרֹת; וְהוֹדַעְתָּ לָהֶם, אֶת-הַדֶּרֶךְ יֵלְכוּ בָהּ, וְאֶת-הַמַּעֲשֶׂה, אֲשֶׁר יַעֲשׂוּן. 
<A NAME="21"> </A>
<B>כא</B> וְאַתָּה תֶחֱזֶה מִכָּל-הָעָם אַנְשֵׁי-חַיִל יִרְאֵי אֱלֹהִים, אַנְשֵׁי אֱמֶת--שֹׂנְאֵי בָצַע; וְשַׂמְתָּ עֲלֵהֶם, שָׂרֵי אֲלָפִים שָׂרֵי מֵאוֹת, שָׂרֵי חֲמִשִּׁים, וְשָׂרֵי עֲשָׂרֹת. 
<A NAME="22"> </A>
<B>כב</B> וְשָׁפְטוּ אֶת-הָעָם, בְּכָל-עֵת, וְהָיָה כָּל-הַדָּבָר הַגָּדֹל יָבִיאוּ אֵלֶיךָ, וְכָל-הַדָּבָר הַקָּטֹן יִשְׁפְּטוּ-הֵם; וְהָקֵל, מֵעָלֶיךָ, וְנָשְׂאוּ, אִתָּךְ. 
<A NAME="23"> </A>
<B>כג</B> אִם אֶת-הַדָּבָר הַזֶּה, תַּעֲשֶׂה, וְצִוְּךָ אֱלֹהִים, וְיָכָלְתָּ עֲמֹד; וְגַם כָּל-הָעָם הַזֶּה, עַל-מְקֹמוֹ יָבֹא בְשָׁלוֹם. 
<A NAME="24"> </A>
<B>כד</B> וַיִּשְׁמַע מֹשֶׁה, לְקוֹל חֹתְנוֹ; וַיַּעַשׂ, כֹּל אֲשֶׁר אָמָר. 
<A NAME="25"> </A>
<B>כה</B> וַיִּבְחַר מֹשֶׁה אַנְשֵׁי-חַיִל מִכָּל-יִשְׂרָאֵל, וַיִּתֵּן אֹתָם רָאשִׁים עַל-הָעָם--שָׂרֵי אֲלָפִים שָׂרֵי מֵאוֹת, שָׂרֵי חֲמִשִּׁים וְשָׂרֵי עֲשָׂרֹת. 
<A NAME="26"> </A>
<B>כו</B> וְשָׁפְטוּ אֶת-הָעָם, בְּכָל-עֵת:  אֶת-הַדָּבָר הַקָּשֶׁה יְבִיאוּן אֶל-מֹשֶׁה, וְכָל-הַדָּבָר הַקָּטֹן יִשְׁפּוּטוּ הֵם. 
<A NAME="27"> </A>
<B>כז</B> וַיְשַׁלַּח מֹשֶׁה, אֶת-חֹתְנוֹ; וַיֵּלֶךְ לוֹ, אֶל-אַרְצוֹ.  {פ}</P>

<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
יח
<A HREF="t0219.html">יט</A>
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
</P>
<HR>

</BODY></HTML>
