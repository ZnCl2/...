<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - במדבר פרק א</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
במדבר - <A HREF="t04.html">הכול</A><BR>פרק
א
<A HREF="t0402.html">ב</A>
<A HREF="t0403.html">ג</A>
<A HREF="t0404.html">ד</A>
<A HREF="t0405.html">ה</A>
<A HREF="t0406.html">ו</A>
<A HREF="t0407.html">ז</A>
<A HREF="t0408.html">ח</A>
<A HREF="t0409.html">ט</A>
<A HREF="t0410.html">י</A>
<A HREF="t0411.html">יא</A>
<A HREF="t0412.html">יב</A>
<A HREF="t0413.html">יג</A>
<A HREF="t0414.html">יד</A>
<A HREF="t0415.html">טו</A>
<A HREF="t0416.html">טז</A>
<A HREF="t0417.html">יז</A>
<A HREF="t0418.html">יח</A>
<A HREF="t0419.html">יט</A>
<A HREF="t0420.html">כ</A>
<A HREF="t0421.html">כא</A>
<A HREF="t0422.html">כב</A>
<A HREF="t0423.html">כג</A>
<A HREF="t0424.html">כד</A>
<A HREF="t0425.html">כה</A>
<A HREF="t0426.html">כו</A>
<A HREF="t0427.html">כז</A>
<A HREF="t0428.html">כח</A>
<A HREF="t0429.html">כט</A>
<A HREF="t0430.html">ל</A>
<A HREF="t0431.html">לא</A>
<A HREF="t0432.html">לב</A>
<A HREF="t0433.html">לג</A>
<A HREF="t0434.html">לד</A>
<A HREF="t0435.html">לה</A>
<A HREF="t0436.html">לו</A>
<BR>
 <BR>
<A HREF="http://www.mechon-mamre.org/mp3/t0401.mp3" TARGET="_blank">האזנה לפרק זה</A>
</P>
<HR>

<H1>במדבר פרק א</H1>

<A NAME="1"> </A>
<P><B>א</B> וַיְדַבֵּר יְהוָה אֶל-מֹשֶׁה בְּמִדְבַּר סִינַי, בְּאֹהֶל מוֹעֵד:  בְּאֶחָד לַחֹדֶשׁ הַשֵּׁנִי בַּשָּׁנָה הַשֵּׁנִית, לְצֵאתָם מֵאֶרֶץ מִצְרַיִם--לֵאמֹר. 
<A NAME="2"> </A>
<B>ב</B> שְׂאוּ, אֶת-רֹאשׁ כָּל-עֲדַת בְּנֵי-יִשְׂרָאֵל, לְמִשְׁפְּחֹתָם, לְבֵית אֲבֹתָם--בְּמִסְפַּר שֵׁמוֹת, כָּל-זָכָר לְגֻלְגְּלֹתָם. 
<A NAME="3"> </A>
<B>ג</B> מִבֶּן עֶשְׂרִים שָׁנָה וָמַעְלָה, כָּל-יֹצֵא צָבָא בְּיִשְׂרָאֵל--תִּפְקְדוּ אֹתָם לְצִבְאֹתָם, אַתָּה וְאַהֲרֹן. 
<A NAME="4"> </A>
<B>ד</B> וְאִתְּכֶם יִהְיוּ, אִישׁ אִישׁ לַמַּטֶּה--אִישׁ רֹאשׁ לְבֵית-אֲבֹתָיו, הוּא. 
<A NAME="5"> </A>
<B>ה</B> וְאֵלֶּה שְׁמוֹת הָאֲנָשִׁים, אֲשֶׁר יַעַמְדוּ אִתְּכֶם:  לִרְאוּבֵן, אֱלִיצוּר בֶּן-שְׁדֵיאוּר. 
<A NAME="6"> </A>
<B>ו</B> לְשִׁמְעוֹן, שְׁלֻמִיאֵל בֶּן-צוּרִישַׁדָּי. 
<A NAME="7"> </A>
<B>ז</B> לִיהוּדָה, נַחְשׁוֹן בֶּן-עַמִּינָדָב. 
<A NAME="8"> </A>
<B>ח</B> לְיִשָּׂשכָר, נְתַנְאֵל בֶּן-צוּעָר. 
<A NAME="9"> </A>
<B>ט</B> לִזְבוּלֻן, אֱלִיאָב בֶּן-חֵלֹן. 
<A NAME="10"> </A>
<B>י</B> לִבְנֵי יוֹסֵף--לְאֶפְרַיִם, אֱלִישָׁמָע בֶּן-עַמִּיהוּד; לִמְנַשֶּׁה, גַּמְלִיאֵל בֶּן-פְּדָהצוּר. 
<A NAME="11"> </A>
<B>יא</B> לְבִנְיָמִן, אֲבִידָן בֶּן-גִּדְעֹנִי. 
<A NAME="12"> </A>
<B>יב</B> לְדָן, אֲחִיעֶזֶר בֶּן-עַמִּישַׁדָּי. 
<A NAME="13"> </A>
<B>יג</B> לְאָשֵׁר, פַּגְעִיאֵל בֶּן-עָכְרָן. 
<A NAME="14"> </A>
<B>יד</B> לְגָד, אֶלְיָסָף בֶּן-דְּעוּאֵל. 
<A NAME="15"> </A>
<B>טו</B> לְנַפְתָּלִי, אֲחִירַע בֶּן-עֵינָן. 
<A NAME="16"> </A>
<B>טז</B> אֵלֶּה קריאי (קְרוּאֵי) הָעֵדָה, נְשִׂיאֵי מַטּוֹת אֲבוֹתָם:  רָאשֵׁי אַלְפֵי יִשְׂרָאֵל, הֵם. 
<A NAME="17"> </A>
<B>יז</B> וַיִּקַּח מֹשֶׁה, וְאַהֲרֹן, אֵת הָאֲנָשִׁים הָאֵלֶּה, אֲשֶׁר נִקְּבוּ בְּשֵׁמֹת. 
<A NAME="18"> </A>
<B>יח</B> וְאֵת כָּל-הָעֵדָה הִקְהִילוּ, בְּאֶחָד לַחֹדֶשׁ הַשֵּׁנִי, וַיִּתְיַלְדוּ עַל-מִשְׁפְּחֹתָם, לְבֵית אֲבֹתָם:  בְּמִסְפַּר שֵׁמוֹת, מִבֶּן עֶשְׂרִים שָׁנָה וָמַעְלָה--לְגֻלְגְּלֹתָם. 
<A NAME="19"> </A>
<B>יט</B> כַּאֲשֶׁר צִוָּה יְהוָה, אֶת-מֹשֶׁה; וַיִּפְקְדֵם, בְּמִדְבַּר סִינָי.  {ס} 
<A NAME="20"> </A>
<B>כ</B> וַיִּהְיוּ בְנֵי-רְאוּבֵן בְּכֹר יִשְׂרָאֵל, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמוֹת, לְגֻלְגְּלֹתָם--כָּל-זָכָר מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא. 
<A NAME="21"> </A>
<B>כא</B> פְּקֻדֵיהֶם, לְמַטֵּה רְאוּבֵן--שִׁשָּׁה וְאַרְבָּעִים אֶלֶף, וַחֲמֵשׁ מֵאוֹת.  {פ}<BR>
<A NAME="22"> </A>
<B>כב</B> לִבְנֵי שִׁמְעוֹן, תּוֹלְדֹתָם לְמִשְׁפְּחֹתָם לְבֵית אֲבֹתָם:  פְּקֻדָיו, בְּמִסְפַּר שֵׁמוֹת לְגֻלְגְּלֹתָם--כָּל-זָכָר מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא. 
<A NAME="23"> </A>
<B>כג</B> פְּקֻדֵיהֶם, לְמַטֵּה שִׁמְעוֹן--תִּשְׁעָה וַחֲמִשִּׁים אֶלֶף, וּשְׁלֹשׁ מֵאוֹת.  {פ}<BR>
<A NAME="24"> </A>
<B>כד</B> לִבְנֵי גָד, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמוֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="25"> </A>
<B>כה</B> פְּקֻדֵיהֶם, לְמַטֵּה גָד--חֲמִשָּׁה וְאַרְבָּעִים אֶלֶף, וְשֵׁשׁ מֵאוֹת וַחֲמִשִּׁים.  {פ}<BR>
<A NAME="26"> </A>
<B>כו</B> לִבְנֵי יְהוּדָה, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="27"> </A>
<B>כז</B> פְּקֻדֵיהֶם, לְמַטֵּה יְהוּדָה--אַרְבָּעָה וְשִׁבְעִים אֶלֶף, וְשֵׁשׁ מֵאוֹת.  {פ}<BR>
<A NAME="28"> </A>
<B>כח</B> לִבְנֵי יִשָּׂשכָר, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="29"> </A>
<B>כט</B> פְּקֻדֵיהֶם, לְמַטֵּה יִשָּׂשכָר--אַרְבָּעָה וַחֲמִשִּׁים אֶלֶף, וְאַרְבַּע מֵאוֹת.  {פ}<BR>
<A NAME="30"> </A>
<B>ל</B> לִבְנֵי זְבוּלֻן, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="31"> </A>
<B>לא</B> פְּקֻדֵיהֶם, לְמַטֵּה זְבוּלֻן--שִׁבְעָה וַחֲמִשִּׁים אֶלֶף, וְאַרְבַּע מֵאוֹת.  {פ}<BR>
<A NAME="32"> </A>
<B>לב</B> לִבְנֵי יוֹסֵף לִבְנֵי אֶפְרַיִם, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="33"> </A>
<B>לג</B> פְּקֻדֵיהֶם, לְמַטֵּה אֶפְרָיִם--אַרְבָּעִים אֶלֶף, וַחֲמֵשׁ מֵאוֹת.  {פ}<BR>
<A NAME="34"> </A>
<B>לד</B> לִבְנֵי מְנַשֶּׁה, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמוֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="35"> </A>
<B>לה</B> פְּקֻדֵיהֶם, לְמַטֵּה מְנַשֶּׁה--שְׁנַיִם וּשְׁלֹשִׁים אֶלֶף, וּמָאתָיִם.  {פ}<BR>
<A NAME="36"> </A>
<B>לו</B> לִבְנֵי בִנְיָמִן, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="37"> </A>
<B>לז</B> פְּקֻדֵיהֶם, לְמַטֵּה בִנְיָמִן--חֲמִשָּׁה וּשְׁלֹשִׁים אֶלֶף, וְאַרְבַּע מֵאוֹת.  {פ}<BR>
<A NAME="38"> </A>
<B>לח</B> לִבְנֵי דָן, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="39"> </A>
<B>לט</B> פְּקֻדֵיהֶם, לְמַטֵּה דָן--שְׁנַיִם וְשִׁשִּׁים אֶלֶף, וּשְׁבַע מֵאוֹת.  {פ}<BR>
<A NAME="40"> </A>
<B>מ</B> לִבְנֵי אָשֵׁר, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="41"> </A>
<B>מא</B> פְּקֻדֵיהֶם, לְמַטֵּה אָשֵׁר--אֶחָד וְאַרְבָּעִים אֶלֶף, וַחֲמֵשׁ מֵאוֹת.  {פ}<BR>
<A NAME="42"> </A>
<B>מב</B> בְּנֵי נַפְתָּלִי, תּוֹלְדֹתָם לְמִשְׁפְּחֹתָם לְבֵית אֲבֹתָם:  בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה--כֹּל, יֹצֵא צָבָא. 
<A NAME="43"> </A>
<B>מג</B> פְּקֻדֵיהֶם, לְמַטֵּה נַפְתָּלִי--שְׁלֹשָׁה וַחֲמִשִּׁים אֶלֶף, וְאַרְבַּע מֵאוֹת.  {פ}<BR>
<A NAME="44"> </A>
<B>מד</B> אֵלֶּה הַפְּקֻדִים אֲשֶׁר פָּקַד מֹשֶׁה וְאַהֲרֹן, וּנְשִׂיאֵי יִשְׂרָאֵל--שְׁנֵים עָשָׂר, אִישׁ:  אִישׁ-אֶחָד לְבֵית-אֲבֹתָיו, הָיוּ. 
<A NAME="45"> </A>
<B>מה</B> וַיִּהְיוּ כָּל-פְּקוּדֵי בְנֵי-יִשְׂרָאֵל, לְבֵית אֲבֹתָם, מִבֶּן עֶשְׂרִים שָׁנָה וָמַעְלָה, כָּל-יֹצֵא צָבָא בְּיִשְׂרָאֵל. 
<A NAME="46"> </A>
<B>מו</B> וַיִּהְיוּ, כָּל-הַפְּקֻדִים--שֵׁשׁ-מֵאוֹת אֶלֶף, וּשְׁלֹשֶׁת אֲלָפִים; וַחֲמֵשׁ מֵאוֹת, וַחֲמִשִּׁים. 
<A NAME="47"> </A>
<B>מז</B> וְהַלְוִיִּם, לְמַטֵּה אֲבֹתָם--לֹא הָתְפָּקְדוּ, בְּתוֹכָם.  {פ}<BR>
<A NAME="48"> </A>
<B>מח</B> וַיְדַבֵּר יְהוָה, אֶל-מֹשֶׁה לֵּאמֹר. 
<A NAME="49"> </A>
<B>מט</B> אַךְ אֶת-מַטֵּה לֵוִי לֹא תִפְקֹד, וְאֶת-רֹאשָׁם לֹא תִשָּׂא, בְּתוֹךְ, בְּנֵי יִשְׂרָאֵל. 
<A NAME="50"> </A>
<B>נ</B> וְאַתָּה הַפְקֵד אֶת-הַלְוִיִּם עַל-מִשְׁכַּן הָעֵדֻת וְעַל כָּל-כֵּלָיו, וְעַל כָּל-אֲשֶׁר-לוֹ--הֵמָּה יִשְׂאוּ אֶת-הַמִּשְׁכָּן וְאֶת-כָּל-כֵּלָיו, וְהֵם יְשָׁרְתֻהוּ; וְסָבִיב לַמִּשְׁכָּן, יַחֲנוּ. 
<A NAME="51"> </A>
<B>נא</B> וּבִנְסֹעַ הַמִּשְׁכָּן, יוֹרִידוּ אֹתוֹ הַלְוִיִּם, וּבַחֲנֹת הַמִּשְׁכָּן, יָקִימוּ אֹתוֹ הַלְוִיִּם; וְהַזָּר הַקָּרֵב, יוּמָת. 
<A NAME="52"> </A>
<B>נב</B> וְחָנוּ, בְּנֵי יִשְׂרָאֵל, אִישׁ עַל-מַחֲנֵהוּ וְאִישׁ עַל-דִּגְלוֹ, לְצִבְאֹתָם. 
<A NAME="53"> </A>
<B>נג</B> וְהַלְוִיִּם יַחֲנוּ סָבִיב, לְמִשְׁכַּן הָעֵדֻת, וְלֹא-יִהְיֶה קֶצֶף, עַל-עֲדַת בְּנֵי יִשְׂרָאֵל; וְשָׁמְרוּ, הַלְוִיִּם, אֶת-מִשְׁמֶרֶת, מִשְׁכַּן הָעֵדוּת. 
<A NAME="54"> </A>
<B>נד</B> וַיַּעֲשׂוּ, בְּנֵי יִשְׂרָאֵל:  כְּכֹל אֲשֶׁר צִוָּה יְהוָה, אֶת-מֹשֶׁה--כֵּן עָשׂוּ.  {פ}</P>

<HR>
<P CLASS=s>
<A HREF="t0.html">תנ"ך</A> -
במדבר - <A HREF="t04.html">הכול</A><BR>פרק
א
<A HREF="t0402.html">ב</A>
<A HREF="t0403.html">ג</A>
<A HREF="t0404.html">ד</A>
<A HREF="t0405.html">ה</A>
<A HREF="t0406.html">ו</A>
<A HREF="t0407.html">ז</A>
<A HREF="t0408.html">ח</A>
<A HREF="t0409.html">ט</A>
<A HREF="t0410.html">י</A>
<A HREF="t0411.html">יא</A>
<A HREF="t0412.html">יב</A>
<A HREF="t0413.html">יג</A>
<A HREF="t0414.html">יד</A>
<A HREF="t0415.html">טו</A>
<A HREF="t0416.html">טז</A>
<A HREF="t0417.html">יז</A>
<A HREF="t0418.html">יח</A>
<A HREF="t0419.html">יט</A>
<A HREF="t0420.html">כ</A>
<A HREF="t0421.html">כא</A>
<A HREF="t0422.html">כב</A>
<A HREF="t0423.html">כג</A>
<A HREF="t0424.html">כד</A>
<A HREF="t0425.html">כה</A>
<A HREF="t0426.html">כו</A>
<A HREF="t0427.html">כז</A>
<A HREF="t0428.html">כח</A>
<A HREF="t0429.html">כט</A>
<A HREF="t0430.html">ל</A>
<A HREF="t0431.html">לא</A>
<A HREF="t0432.html">לב</A>
<A HREF="t0433.html">לג</A>
<A HREF="t0434.html">לד</A>
<A HREF="t0435.html">לה</A>
<A HREF="t0436.html">לו</A>
</P>
<HR>

</BODY></HTML>
