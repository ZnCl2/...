<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברי הימים ב פרק כ</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
דברי הימים - <A HREF="t25.html">הכול</A><BR>דברי הימים א פרק
<A HREF="t25a01.html">א</A>
<A HREF="t25a02.html">ב</A>
<A HREF="t25a03.html">ג</A>
<A HREF="t25a04.html">ד</A>
<A HREF="t25a05.html">ה</A>
<A HREF="t25a06.html">ו</A>
<A HREF="t25a07.html">ז</A>
<A HREF="t25a08.html">ח</A>
<A HREF="t25a09.html">ט</A>
<A HREF="t25a10.html">י</A>
<A HREF="t25a11.html">יא</A>
<A HREF="t25a12.html">יב</A>
<A HREF="t25a13.html">יג</A>
<A HREF="t25a14.html">יד</A>
<A HREF="t25a15.html">טו</A>
<A HREF="t25a16.html">טז</A>
<A HREF="t25a17.html">יז</A>
<A HREF="t25a18.html">יח</A>
<A HREF="t25a19.html">יט</A>
<A HREF="t25a20.html">כ</A>
<A HREF="t25a21.html">כא</A>
<A HREF="t25a22.html">כב</A>
<A HREF="t25a23.html">כג</A>
<A HREF="t25a24.html">כד</A>
<A HREF="t25a25.html">כה</A>
<A HREF="t25a26.html">כו</A>
<A HREF="t25a27.html">כז</A>
<A HREF="t25a28.html">כח</A>
<A HREF="t25a29.html">כט</A>
- דברי הימים ב פרק
<A HREF="t25b01.html">א</A>
<A HREF="t25b02.html">ב</A>
<A HREF="t25b03.html">ג</A>
<A HREF="t25b04.html">ד</A>
<A HREF="t25b05.html">ה</A>
<A HREF="t25b06.html">ו</A>
<A HREF="t25b07.html">ז</A>
<A HREF="t25b08.html">ח</A>
<A HREF="t25b09.html">ט</A>
<A HREF="t25b10.html">י</A>
<A HREF="t25b11.html">יא</A>
<A HREF="t25b12.html">יב</A>
<A HREF="t25b13.html">יג</A>
<A HREF="t25b14.html">יד</A>
<A HREF="t25b15.html">טו</A>
<A HREF="t25b16.html">טז</A>
<A HREF="t25b17.html">יז</A>
<A HREF="t25b18.html">יח</A>
<A HREF="t25b19.html">יט</A>
כ
<A HREF="t25b21.html">כא</A>
<A HREF="t25b22.html">כב</A>
<A HREF="t25b23.html">כג</A>
<A HREF="t25b24.html">כד</A>
<A HREF="t25b25.html">כה</A>
<A HREF="t25b26.html">כו</A>
<A HREF="t25b27.html">כז</A>
<A HREF="t25b28.html">כח</A>
<A HREF="t25b29.html">כט</A>
<A HREF="t25b30.html">ל</A>
<A HREF="t25b31.html">לא</A>
<A HREF="t25b32.html">לב</A>
<A HREF="t25b33.html">לג</A>
<A HREF="t25b34.html">לד</A>
<A HREF="t25b35.html">לה</A>
<A HREF="t25b36.html">לו</A>
<BR>
 <BR>
<A HREF="http://www.mechon-mamre.org/mp3/t25b20.mp3" TARGET="_blank">האזנה לפרק זה</A>
</P>
<HR>

<H1>דברי הימים ב פרק כ</H1>

<A NAME="1"> </A>
<P><B>א</B> וַיְהִי אַחֲרֵי-כֵן בָּאוּ בְנֵי-מוֹאָב וּבְנֵי עַמּוֹן וְעִמָּהֶם מֵהָעַמּוֹנִים, עַל-יְהוֹשָׁפָט--לַמִּלְחָמָה. 
<A NAME="2"> </A>
<B>ב</B> וַיָּבֹאוּ, וַיַּגִּידוּ לִיהוֹשָׁפָט לֵאמֹר, בָּא עָלֶיךָ הָמוֹן רָב מֵעֵבֶר לַיָּם, מֵאֲרָם; וְהִנָּם בְּחַצְצוֹן תָּמָר, הִיא עֵין גֶּדִי. 
<A NAME="3"> </A>
<B>ג</B> וַיִּרָא, וַיִּתֵּן יְהוֹשָׁפָט אֶת-פָּנָיו לִדְרוֹשׁ לַיהוָה; וַיִּקְרָא-צוֹם, עַל-כָּל-יְהוּדָה. 
<A NAME="4"> </A>
<B>ד</B> וַיִּקָּבְצוּ יְהוּדָה, לְבַקֵּשׁ מֵיְהוָה; גַּם מִכָּל-עָרֵי יְהוּדָה, בָּאוּ לְבַקֵּשׁ אֶת-יְהוָה. 
<A NAME="5"> </A>
<B>ה</B> וַיַּעֲמֹד יְהוֹשָׁפָט, בִּקְהַל יְהוּדָה וִירוּשָׁלִַם--בְּבֵית יְהוָה:  לִפְנֵי, הֶחָצֵר הַחֲדָשָׁה. 
<A NAME="6"> </A>
<B>ו</B> וַיֹּאמַר, יְהוָה אֱלֹהֵי אֲבֹתֵינוּ הֲלֹא אַתָּה-הוּא אֱלֹהִים בַּשָּׁמַיִם, וְאַתָּה מוֹשֵׁל, בְּכֹל מַמְלְכוֹת הַגּוֹיִם; וּבְיָדְךָ כֹּחַ וּגְבוּרָה, וְאֵין עִמְּךָ לְהִתְיַצֵּב. 
<A NAME="7"> </A>
<B>ז</B> הֲלֹא אַתָּה אֱלֹהֵינוּ, הוֹרַשְׁתָּ אֶת-יֹשְׁבֵי הָאָרֶץ הַזֹּאת, מִלִּפְנֵי, עַמְּךָ יִשְׂרָאֵל; וַתִּתְּנָהּ, לְזֶרַע אַבְרָהָם אֹהַבְךָ--לְעוֹלָם. 
<A NAME="8"> </A>
<B>ח</B> וַיֵּשְׁבוּ-בָהּ; וַיִּבְנוּ לְךָ בָּהּ מִקְדָּשׁ, לְשִׁמְךָ לֵאמֹר. 
<A NAME="9"> </A>
<B>ט</B> אִם-תָּבוֹא עָלֵינוּ רָעָה, חֶרֶב שְׁפוֹט וְדֶבֶר וְרָעָב, נַעַמְדָה לִפְנֵי הַבַּיִת הַזֶּה וּלְפָנֶיךָ, כִּי שִׁמְךָ בַּבַּיִת הַזֶּה; וְנִזְעַק אֵלֶיךָ מִצָּרָתֵנוּ, וְתִשְׁמַע וְתוֹשִׁיעַ. 
<A NAME="10"> </A>
<B>י</B> וְעַתָּה הִנֵּה בְנֵי-עַמּוֹן וּמוֹאָב וְהַר-שֵׂעִיר, אֲשֶׁר לֹא-נָתַתָּה לְיִשְׂרָאֵל לָבוֹא בָהֶם, בְּבֹאָם, מֵאֶרֶץ מִצְרָיִם:  כִּי סָרוּ מֵעֲלֵיהֶם, וְלֹא הִשְׁמִידוּם. 
<A NAME="11"> </A>
<B>יא</B> וְהִנֵּה-הֵם--גֹּמְלִים, עָלֵינוּ:  לָבוֹא, לְגָרְשֵׁנוּ, מִיְּרֻשָּׁתְךָ, אֲשֶׁר הוֹרַשְׁתָּנוּ. 
<A NAME="12"> </A>
<B>יב</B> אֱלֹהֵינוּ, הֲלֹא תִשְׁפָּט-בָּם, כִּי אֵין בָּנוּ כֹּחַ, לִפְנֵי הֶהָמוֹן הָרָב הַזֶּה הַבָּא עָלֵינוּ; וַאֲנַחְנוּ, לֹא נֵדַע מַה-נַּעֲשֶׂה--כִּי עָלֶיךָ, עֵינֵינוּ. 
<A NAME="13"> </A>
<B>יג</B> וְכֹל-יְהוּדָה--עֹמְדִים, לִפְנֵי יְהוָה; גַּם-טַפָּם, נְשֵׁיהֶם וּבְנֵיהֶם.  {ס} 
<A NAME="14"> </A>
<B>יד</B> וְיַחֲזִיאֵל בֶּן-זְכַרְיָהוּ בֶּן-בְּנָיָה בֶּן-יְעִיאֵל בֶּן-מַתַּנְיָה, הַלֵּוִי--מִן-בְּנֵי אָסָף:  הָיְתָה עָלָיו רוּחַ יְהוָה, בְּתוֹךְ הַקָּהָל. 
<A NAME="15"> </A>
<B>טו</B> וַיֹּאמֶר, הַקְשִׁיבוּ כָל-יְהוּדָה וְיֹשְׁבֵי יְרוּשָׁלִַם, וְהַמֶּלֶךְ, יְהוֹשָׁפָט:  כֹּה-אָמַר יְהוָה לָכֶם, אַתֶּם אַל-תִּירְאוּ וְאַל-תֵּחַתּוּ מִפְּנֵי הֶהָמוֹן הָרָב הַזֶּה--כִּי לֹא לָכֶם הַמִּלְחָמָה, כִּי לֵאלֹהִים. 
<A NAME="16"> </A>
<B>טז</B> מָחָר רְדוּ עֲלֵיהֶם, הִנָּם עֹלִים בְּמַעֲלֵה הַצִּיץ; וּמְצָאתֶם אֹתָם בְּסוֹף הַנַּחַל, פְּנֵי מִדְבַּר יְרוּאֵל. 
<A NAME="17"> </A>
<B>יז</B> לֹא לָכֶם, לְהִלָּחֵם בָּזֹאת:  הִתְיַצְּבוּ עִמְדוּ וּרְאוּ אֶת-יְשׁוּעַת יְהוָה עִמָּכֶם יְהוּדָה וִירוּשָׁלִַם, אַל-תִּירְאוּ וְאַל-תֵּחַתּוּ--מָחָר צְאוּ לִפְנֵיהֶם, וַיהוָה עִמָּכֶם. 
<A NAME="18"> </A>
<B>יח</B> וַיִּקֹּד יְהוֹשָׁפָט אַפַּיִם, אָרְצָה; וְכָל-יְהוּדָה וְיֹשְׁבֵי יְרוּשָׁלִַם, נָפְלוּ לִפְנֵי יְהוָה, לְהִשְׁתַּחֲו&zwj;ֹת, לַיהוָה. 
<A NAME="19"> </A>
<B>יט</B> וַיָּקֻמוּ הַלְוִיִּם מִן-בְּנֵי הַקְּהָתִים, וּמִן-בְּנֵי הַקָּרְחִים--לְהַלֵּל, לַיהוָה אֱלֹהֵי יִשְׂרָאֵל, בְּקוֹל גָּדוֹל, לְמָעְלָה. 
<A NAME="20"> </A>
<B>כ</B> וַיַּשְׁכִּימוּ בַבֹּקֶר, וַיֵּצְאוּ לְמִדְבַּר תְּקוֹעַ; וּבְצֵאתָם עָמַד יְהוֹשָׁפָט, וַיֹּאמֶר שְׁמָעוּנִי יְהוּדָה וְיֹשְׁבֵי יְרוּשָׁלִַם--הַאֲמִינוּ בַּיהוָה אֱלֹהֵיכֶם וְתֵאָמֵנוּ, הַאֲמִינוּ בִנְבִיאָיו וְהַצְלִיחוּ. 
<A NAME="21"> </A>
<B>כא</B> וַיִּוָּעַץ, אֶל-הָעָם, וַיַּעֲמֵד מְשֹׁרְרִים לַיהוָה, וּמְהַלְלִים לְהַדְרַת-קֹדֶשׁ--בְּצֵאת, לִפְנֵי הֶחָלוּץ, וְאֹמְרִים הוֹדוּ לַיהוָה, כִּי לְעוֹלָם חַסְדּוֹ. 
<A NAME="22"> </A>
<B>כב</B> וּבְעֵת הֵחֵלּוּ בְרִנָּה וּתְהִלָּה, נָתַן יְהוָה מְאָרְבִים עַל-בְּנֵי עַמּוֹן מוֹאָב וְהַר-שֵׂעִיר הַבָּאִים לִיהוּדָה--וַיִּנָּגֵפוּ. 
<A NAME="23"> </A>
<B>כג</B> וַיַּעַמְדוּ בְּנֵי עַמּוֹן וּמוֹאָב, עַל-יֹשְׁבֵי הַר-שֵׂעִיר--לְהַחֲרִים וּלְהַשְׁמִיד; וּכְכַלּוֹתָם בְּיוֹשְׁבֵי שֵׂעִיר, עָזְרוּ אִישׁ-בְּרֵעֵהוּ לְמַשְׁחִית. 
<A NAME="24"> </A>
<B>כד</B> וִיהוּדָה בָּא עַל-הַמִּצְפֶּה, לַמִּדְבָּר; וַיִּפְנוּ, אֶל-הֶהָמוֹן, וְהִנָּם פְּגָרִים נֹפְלִים אַרְצָה, וְאֵין פְּלֵיטָה. 
<A NAME="25"> </A>
<B>כה</B> וַיָּבֹא יְהוֹשָׁפָט וְעַמּוֹ, לָבֹז אֶת-שְׁלָלָם, וַיִּמְצְאוּ בָהֶם לָרֹב וּרְכוּשׁ וּפְגָרִים וּכְלֵי חֲמֻדוֹת, וַיְנַצְּלוּ לָהֶם לְאֵין מַשָּׂא; וַיִּהְיוּ יָמִים שְׁלוֹשָׁה, בֹּזְזִים אֶת-הַשָּׁלָל--כִּי רַב-הוּא. 
<A NAME="26"> </A>
<B>כו</B> וּבַיּוֹם הָרְבִעִי, נִקְהֲלוּ לְעֵמֶק בְּרָכָה--כִּי-שָׁם, בֵּרְכוּ אֶת-יְהוָה; עַל-כֵּן קָרְאוּ אֶת-שֵׁם הַמָּקוֹם הַהוּא, עֵמֶק בְּרָכָה--עַד-הַיּוֹם. 
<A NAME="27"> </A>
<B>כז</B> וַיָּשֻׁבוּ כָּל-אִישׁ יְהוּדָה וִירוּשָׁלִַם, וִיהוֹשָׁפָט בְּרֹאשָׁם, לָשׁוּב אֶל-יְרוּשָׁלִַם, בְּשִׂמְחָה:  כִּי-שִׂמְּחָם יְהוָה, מֵאוֹיְבֵיהֶם. 
<A NAME="28"> </A>
<B>כח</B> וַיָּבֹאוּ, יְרוּשָׁלִַם, בִּנְבָלִים וּבְכִנֹּרוֹת, וּבַחֲצֹצְרוֹת--אֶל-בֵּית, יְהוָה. 
<A NAME="29"> </A>
<B>כט</B> וַיְהִי פַּחַד אֱלֹהִים, עַל כָּל-מַמְלְכוֹת הָאֲרָצוֹת:  בְּשָׁמְעָם--כִּי נִלְחַם יְהוָה, עִם אוֹיְבֵי יִשְׂרָאֵל. 
<A NAME="30"> </A>
<B>ל</B> וַתִּשְׁקֹט, מַלְכוּת יְהוֹשָׁפָט; וַיָּנַח לוֹ אֱלֹהָיו, מִסָּבִיב.  {פ}<BR>
<A NAME="31"> </A>
<B>לא</B> וַיִּמְלֹךְ יְהוֹשָׁפָט, עַל-יְהוּדָה--בֶּן-שְׁלֹשִׁים וְחָמֵשׁ שָׁנָה בְּמָלְכוֹ, וְעֶשְׂרִים וְחָמֵשׁ שָׁנָה מָלַךְ בִּירוּשָׁלִַם, וְשֵׁם אִמּוֹ, עֲזוּבָה בַּת-שִׁלְחִי. 
<A NAME="32"> </A>
<B>לב</B> וַיֵּלֶךְ, בְּדֶרֶךְ אָבִיו אָסָא--וְלֹא-סָר מִמֶּנָּה:  לַעֲשׂוֹת הַיָּשָׁר, בְּעֵינֵי יְהוָה. 
<A NAME="33"> </A>
<B>לג</B> אַךְ הַבָּמוֹת, לֹא-סָרוּ; וְעוֹד הָעָם לֹא-הֵכִינוּ לְבָבָם, לֵאלֹהֵי אֲבֹתֵיהֶם. 
<A NAME="34"> </A>
<B>לד</B> וְיֶתֶר דִּבְרֵי יְהוֹשָׁפָט, הָרִאשֹׁנִים וְהָאַחֲרֹנִים--הִנָּם כְּתוּבִים, בְּדִבְרֵי יֵהוּא בֶן-חֲנָנִי, אֲשֶׁר הֹעֲלָה, עַל-סֵפֶר מַלְכֵי יִשְׂרָאֵל. 
<A NAME="35"> </A>
<B>לה</B> וְאַחֲרֵי-כֵן, אֶתְחַבַּר יְהוֹשָׁפָט מֶלֶךְ-יְהוּדָה, עִם, אֲחַזְיָה מֶלֶךְ-יִשְׂרָאֵל; הוּא, הִרְשִׁיעַ לַעֲשׂוֹת. 
<A NAME="36"> </A>
<B>לו</B> וַיְחַבְּרֵהוּ עִמּוֹ, לַעֲשׂוֹת אֳנִיּוֹת לָלֶכֶת תַּרְשִׁישׁ; וַיַּעֲשׂוּ אֳנִיּוֹת, בְּעֶצְיוֹן גָּבֶר. 
<A NAME="37"> </A>
<B>לז</B> וַיִּתְנַבֵּא אֱלִיעֶזֶר בֶּן-דֹּדָוָהוּ, מִמָּרֵשָׁה, עַל-יְהוֹשָׁפָט, לֵאמֹר:  כְּהִתְחַבֶּרְךָ עִם-אֲחַזְיָהוּ, פָּרַץ יְהוָה אֶת-מַעֲשֶׂיךָ, וַיִּשָּׁבְרוּ אֳנִיּוֹת, וְלֹא עָצְרוּ לָלֶכֶת אֶל-תַּרְשִׁישׁ.</P>

<HR>
<P CLASS=s>
<A HREF="t0.html">תנ"ך</A> -
דברי הימים - <A HREF="t25.html">הכול</A><BR>דברי הימים א פרק
<A HREF="t25a01.html">א</A>
<A HREF="t25a02.html">ב</A>
<A HREF="t25a03.html">ג</A>
<A HREF="t25a04.html">ד</A>
<A HREF="t25a05.html">ה</A>
<A HREF="t25a06.html">ו</A>
<A HREF="t25a07.html">ז</A>
<A HREF="t25a08.html">ח</A>
<A HREF="t25a09.html">ט</A>
<A HREF="t25a10.html">י</A>
<A HREF="t25a11.html">יא</A>
<A HREF="t25a12.html">יב</A>
<A HREF="t25a13.html">יג</A>
<A HREF="t25a14.html">יד</A>
<A HREF="t25a15.html">טו</A>
<A HREF="t25a16.html">טז</A>
<A HREF="t25a17.html">יז</A>
<A HREF="t25a18.html">יח</A>
<A HREF="t25a19.html">יט</A>
<A HREF="t25a20.html">כ</A>
<A HREF="t25a21.html">כא</A>
<A HREF="t25a22.html">כב</A>
<A HREF="t25a23.html">כג</A>
<A HREF="t25a24.html">כד</A>
<A HREF="t25a25.html">כה</A>
<A HREF="t25a26.html">כו</A>
<A HREF="t25a27.html">כז</A>
<A HREF="t25a28.html">כח</A>
<A HREF="t25a29.html">כט</A>
- דברי הימים ב פרק
<A HREF="t25b01.html">א</A>
<A HREF="t25b02.html">ב</A>
<A HREF="t25b03.html">ג</A>
<A HREF="t25b04.html">ד</A>
<A HREF="t25b05.html">ה</A>
<A HREF="t25b06.html">ו</A>
<A HREF="t25b07.html">ז</A>
<A HREF="t25b08.html">ח</A>
<A HREF="t25b09.html">ט</A>
<A HREF="t25b10.html">י</A>
<A HREF="t25b11.html">יא</A>
<A HREF="t25b12.html">יב</A>
<A HREF="t25b13.html">יג</A>
<A HREF="t25b14.html">יד</A>
<A HREF="t25b15.html">טו</A>
<A HREF="t25b16.html">טז</A>
<A HREF="t25b17.html">יז</A>
<A HREF="t25b18.html">יח</A>
<A HREF="t25b19.html">יט</A>
כ
<A HREF="t25b21.html">כא</A>
<A HREF="t25b22.html">כב</A>
<A HREF="t25b23.html">כג</A>
<A HREF="t25b24.html">כד</A>
<A HREF="t25b25.html">כה</A>
<A HREF="t25b26.html">כו</A>
<A HREF="t25b27.html">כז</A>
<A HREF="t25b28.html">כח</A>
<A HREF="t25b29.html">כט</A>
<A HREF="t25b30.html">ל</A>
<A HREF="t25b31.html">לא</A>
<A HREF="t25b32.html">לב</A>
<A HREF="t25b33.html">לג</A>
<A HREF="t25b34.html">לד</A>
<A HREF="t25b35.html">לה</A>
<A HREF="t25b36.html">לו</A>
</P>
<HR>

</BODY></HTML>
