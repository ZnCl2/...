<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמואל א פרק טו</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמואל - <A HREF="t08.html">הכול</A><BR>שמואל א פרק
<A HREF="t08a01.html">א</A>
<A HREF="t08a02.html">ב</A>
<A HREF="t08a03.html">ג</A>
<A HREF="t08a04.html">ד</A>
<A HREF="t08a05.html">ה</A>
<A HREF="t08a06.html">ו</A>
<A HREF="t08a07.html">ז</A>
<A HREF="t08a08.html">ח</A>
<A HREF="t08a09.html">ט</A>
<A HREF="t08a10.html">י</A>
<A HREF="t08a11.html">יא</A>
<A HREF="t08a12.html">יב</A>
<A HREF="t08a13.html">יג</A>
<A HREF="t08a14.html">יד</A>
טו
<A HREF="t08a16.html">טז</A>
<A HREF="t08a17.html">יז</A>
<A HREF="t08a18.html">יח</A>
<A HREF="t08a19.html">יט</A>
<A HREF="t08a20.html">כ</A>
<A HREF="t08a21.html">כא</A>
<A HREF="t08a22.html">כב</A>
<A HREF="t08a23.html">כג</A>
<A HREF="t08a24.html">כד</A>
<A HREF="t08a25.html">כה</A>
<A HREF="t08a26.html">כו</A>
<A HREF="t08a27.html">כז</A>
<A HREF="t08a28.html">כח</A>
<A HREF="t08a29.html">כט</A>
<A HREF="t08a30.html">ל</A>
<A HREF="t08a31.html">לא</A>
- שמואל ב פרק
<A HREF="t08b01.html">א</A>
<A HREF="t08b02.html">ב</A>
<A HREF="t08b03.html">ג</A>
<A HREF="t08b04.html">ד</A>
<A HREF="t08b05.html">ה</A>
<A HREF="t08b06.html">ו</A>
<A HREF="t08b07.html">ז</A>
<A HREF="t08b08.html">ח</A>
<A HREF="t08b09.html">ט</A>
<A HREF="t08b10.html">י</A>
<A HREF="t08b11.html">יא</A>
<A HREF="t08b12.html">יב</A>
<A HREF="t08b13.html">יג</A>
<A HREF="t08b14.html">יד</A>
<A HREF="t08b15.html">טו</A>
<A HREF="t08b16.html">טז</A>
<A HREF="t08b17.html">יז</A>
<A HREF="t08b18.html">יח</A>
<A HREF="t08b19.html">יט</A>
<A HREF="t08b20.html">כ</A>
<A HREF="t08b21.html">כא</A>
<A HREF="t08b22.html">כב</A>
<A HREF="t08b23.html">כג</A>
<A HREF="t08b24.html">כד</A>
<BR>
 <BR>
<A HREF="http://www.mechon-mamre.org/mp3/t08a15.mp3" TARGET="_blank">האזנה לפרק זה</A>
</P>
<HR>

<H1>שמואל א פרק טו</H1>

<A NAME="1"> </A>
<P><B>א</B> וַיֹּאמֶר שְׁמוּאֵל, אֶל-שָׁאוּל, אֹתִי שָׁלַח יְהוָה לִמְשָׁחֳךָ לְמֶלֶךְ, עַל-עַמּוֹ עַל-יִשְׂרָאֵל; וְעַתָּה שְׁמַע, לְקוֹל דִּבְרֵי יְהוָה.  {ס} 
<A NAME="2"> </A>
<B>ב</B> כֹּה אָמַר, יְהוָה צְבָאוֹת, פָּקַדְתִּי, אֵת אֲשֶׁר-עָשָׂה עֲמָלֵק לְיִשְׂרָאֵל--אֲשֶׁר-שָׂם לוֹ בַּדֶּרֶךְ, בַּעֲלֹתוֹ מִמִּצְרָיִם. 
<A NAME="3"> </A>
<B>ג</B> עַתָּה לֵךְ וְהִכִּיתָה אֶת-עֲמָלֵק, וְהַחֲרַמְתֶּם אֶת-כָּל-אֲשֶׁר-לוֹ, וְלֹא תַחְמֹל, עָלָיו; וְהֵמַתָּה מֵאִישׁ עַד-אִשָּׁה, מֵעֹלֵל וְעַד-יוֹנֵק, מִשּׁוֹר וְעַד-שֶׂה, מִגָּמָל וְעַד-חֲמוֹר.  {ס} 
<A NAME="4"> </A>
<B>ד</B> וַיְשַׁמַּע שָׁאוּל, אֶת-הָעָם, וַיִּפְקְדֵם בַּטְּלָאִים, מָאתַיִם אֶלֶף רַגְלִי; וַעֲשֶׂרֶת אֲלָפִים, אֶת-אִישׁ יְהוּדָה. 
<A NAME="5"> </A>
<B>ה</B> וַיָּבֹא שָׁאוּל, עַד-עִיר עֲמָלֵק; וַיָּרֶב, בַּנָּחַל. 
<A NAME="6"> </A>
<B>ו</B> וַיֹּאמֶר שָׁאוּל אֶל-הַקֵּינִי לְכוּ סֻּרוּ רְדוּ מִתּוֹךְ עֲמָלֵקִי, פֶּן-אֹסִפְךָ עִמּוֹ, וְאַתָּה עָשִׂיתָה חֶסֶד עִם-כָּל-בְּנֵי יִשְׂרָאֵל, בַּעֲלוֹתָם מִמִּצְרָיִם; וַיָּסַר קֵינִי, מִתּוֹךְ עֲמָלֵק. 
<A NAME="7"> </A>
<B>ז</B> וַיַּךְ שָׁאוּל, אֶת-עֲמָלֵק, מֵחֲוִילָה בּוֹאֲךָ שׁוּר, אֲשֶׁר עַל-פְּנֵי מִצְרָיִם. 
<A NAME="8"> </A>
<B>ח</B> וַיִּתְפֹּשׂ אֶת-אֲגַג מֶלֶךְ-עֲמָלֵק, חָי; וְאֶת-כָּל-הָעָם, הֶחֱרִים לְפִי-חָרֶב. 
<A NAME="9"> </A>
<B>ט</B> וַיַּחְמֹל שָׁאוּל וְהָעָם עַל-אֲגָג, וְעַל-מֵיטַב הַצֹּאן וְהַבָּקָר וְהַמִּשְׁנִים וְעַל-הַכָּרִים וְעַל-כָּל-הַטּוֹב, וְלֹא אָבוּ, הַחֲרִימָם; וְכָל-הַמְּלָאכָה נְמִבְזָה וְנָמֵס, אֹתָהּ הֶחֱרִימוּ.  {פ}<BR>
<A NAME="10"> </A>
<B>י</B> וַיְהִי, דְּבַר-יְהוָה, אֶל-שְׁמוּאֵל, לֵאמֹר. 
<A NAME="11"> </A>
<B>יא</B> נִחַמְתִּי, כִּי-הִמְלַכְתִּי אֶת-שָׁאוּל לְמֶלֶךְ--כִּי-שָׁב מֵאַחֲרַי, וְאֶת-דְּבָרַי לֹא הֵקִים; וַיִּחַר, לִשְׁמוּאֵל, וַיִּזְעַק אֶל-יְהוָה, כָּל-הַלָּיְלָה. 
<A NAME="12"> </A>
<B>יב</B> וַיַּשְׁכֵּם שְׁמוּאֵל לִקְרַאת שָׁאוּל, בַּבֹּקֶר; וַיֻּגַּד לִשְׁמוּאֵל לֵאמֹר, בָּא-שָׁאוּל הַכַּרְמֶלָה וְהִנֵּה מַצִּיב לוֹ יָד, וַיִּסֹּב וַיַּעֲבֹר, וַיֵּרֶד הַגִּלְגָּל. 
<A NAME="13"> </A>
<B>יג</B> וַיָּבֹא שְׁמוּאֵל, אֶל-שָׁאוּל; וַיֹּאמֶר לוֹ שָׁאוּל, בָּרוּךְ אַתָּה לַיהוָה--הֲקִימֹתִי, אֶת-דְּבַר יְהוָה. 
<A NAME="14"> </A>
<B>יד</B> וַיֹּאמֶר שְׁמוּאֵל, וּמֶה קוֹל-הַצֹּאן הַזֶּה בְּאָזְנָי, וְקוֹל הַבָּקָר, אֲשֶׁר אָנֹכִי שֹׁמֵעַ. 
<A NAME="15"> </A>
<B>טו</B> וַיֹּאמֶר שָׁאוּל מֵעֲמָלֵקִי הֱבִיאוּם, אֲשֶׁר חָמַל הָעָם עַל-מֵיטַב הַצֹּאן וְהַבָּקָר, לְמַעַן זְבֹחַ, לַיהוָה אֱלֹהֶיךָ; וְאֶת-הַיּוֹתֵר, הֶחֱרַמְנוּ.  {פ}<BR>
<A NAME="16"> </A>
<B>טז</B> וַיֹּאמֶר שְׁמוּאֵל, אֶל-שָׁאוּל, הֶרֶף וְאַגִּידָה לְּךָ, אֵת אֲשֶׁר דִּבֶּר יְהוָה אֵלַי הַלָּיְלָה; ויאמרו (וַיֹּאמֶר) לוֹ, דַּבֵּר.  {ס} 
<A NAME="17"> </A>
<B>יז</B> וַיֹּאמֶר שְׁמוּאֵל--הֲלוֹא אִם-קָטֹן אַתָּה בְּעֵינֶיךָ, רֹאשׁ שִׁבְטֵי יִשְׂרָאֵל אָתָּה; וַיִּמְשָׁחֲךָ יְהוָה לְמֶלֶךְ, עַל-יִשְׂרָאֵל. 
<A NAME="18"> </A>
<B>יח</B> וַיִּשְׁלָחֲךָ יְהוָה, בְּדָרֶךְ; וַיֹּאמֶר, לֵךְ וְהַחֲרַמְתָּה אֶת-הַחַטָּאִים אֶת-עֲמָלֵק, וְנִלְחַמְתָּ בוֹ, עַד כַּלּוֹתָם אֹתָם. 
<A NAME="19"> </A>
<B>יט</B> וְלָמָּה לֹא-שָׁמַעְתָּ, בְּקוֹל יְהוָה; וַתַּעַט, אֶל-הַשָּׁלָל, וַתַּעַשׂ הָרַע, בְּעֵינֵי יְהוָה.  {ס} 
<A NAME="20"> </A>
<B>כ</B> וַיֹּאמֶר שָׁאוּל אֶל-שְׁמוּאֵל, אֲשֶׁר שָׁמַעְתִּי בְּקוֹל יְהוָה, וָאֵלֵךְ, בַּדֶּרֶךְ אֲשֶׁר-שְׁלָחַנִי יְהוָה; וָאָבִיא, אֶת-אֲגַג מֶלֶךְ עֲמָלֵק, וְאֶת-עֲמָלֵק, הֶחֱרַמְתִּי. 
<A NAME="21"> </A>
<B>כא</B> וַיִּקַּח הָעָם מֵהַשָּׁלָל צֹאן וּבָקָר, רֵאשִׁית הַחֵרֶם, לִזְבֹּחַ לַיהוָה אֱלֹהֶיךָ, בַּגִּלְגָּל.  {ס} 
<A NAME="22"> </A>
<B>כב</B> וַיֹּאמֶר שְׁמוּאֵל, הַחֵפֶץ לַיהוָה בְּעֹלוֹת וּזְבָחִים, כִּשְׁמֹעַ, בְּקוֹל יְהוָה:  הִנֵּה שְׁמֹעַ מִזֶּבַח טוֹב, לְהַקְשִׁיב מֵחֵלֶב אֵילִים. 
<A NAME="23"> </A>
<B>כג</B> כִּי חַטַּאת-קֶסֶם מֶרִי, וְאָוֶן וּתְרָפִים הַפְצַר:  יַעַן, מָאַסְתָּ אֶת-דְּבַר יְהוָה, וַיִּמְאָסְךָ, מִמֶּלֶךְ.  {ס} 
<A NAME="24"> </A>
<B>כד</B> וַיֹּאמֶר שָׁאוּל אֶל-שְׁמוּאֵל חָטָאתִי, כִּי-עָבַרְתִּי אֶת-פִּי-יְהוָה וְאֶת-דְּבָרֶיךָ:  כִּי יָרֵאתִי אֶת-הָעָם, וָאֶשְׁמַע בְּקוֹלָם. 
<A NAME="25"> </A>
<B>כה</B> וְעַתָּה, שָׂא נָא אֶת-חַטָּאתִי; וְשׁוּב עִמִּי, וְאֶשְׁתַּחֲוֶה לַיהוָה. 
<A NAME="26"> </A>
<B>כו</B> וַיֹּאמֶר שְׁמוּאֵל אֶל-שָׁאוּל, לֹא אָשׁוּב עִמָּךְ:  כִּי מָאַסְתָּה, אֶת-דְּבַר יְהוָה, וַיִּמְאָסְךָ יְהוָה, מִהְיוֹת מֶלֶךְ עַל-יִשְׂרָאֵל.  {ס} 
<A NAME="27"> </A>
<B>כז</B> וַיִּסֹּב שְׁמוּאֵל, לָלֶכֶת; וַיַּחֲזֵק בִּכְנַף-מְעִילוֹ, וַיִּקָּרַע.  {ס} 
<A NAME="28"> </A>
<B>כח</B> וַיֹּאמֶר אֵלָיו, שְׁמוּאֵל, קָרַע יְהוָה אֶת-מַמְלְכוּת יִשְׂרָאֵל מֵעָלֶיךָ, הַיּוֹם; וּנְתָנָהּ, לְרֵעֲךָ הַטּוֹב מִמֶּךָּ.  {ס} 
<A NAME="29"> </A>
<B>כט</B> וְגַם נֵצַח יִשְׂרָאֵל, לֹא יְשַׁקֵּר וְלֹא יִנָּחֵם:  כִּי לֹא אָדָם הוּא, לְהִנָּחֵם. 
<A NAME="30"> </A>
<B>ל</B> וַיֹּאמֶר חָטָאתִי--עַתָּה כַּבְּדֵנִי נָא נֶגֶד זִקְנֵי-עַמִּי, וְנֶגֶד יִשְׂרָאֵל; וְשׁוּב עִמִּי, וְהִשְׁתַּחֲוֵיתִי לַיהוָה אֱלֹהֶיךָ. 
<A NAME="31"> </A>
<B>לא</B> וַיָּשָׁב שְׁמוּאֵל, אַחֲרֵי שָׁאוּל; וַיִּשְׁתַּחוּ שָׁאוּל, לַיהוָה.  {ס} 
<A NAME="32"> </A>
<B>לב</B> וַיֹּאמֶר שְׁמוּאֵל, הַגִּישׁוּ אֵלַי אֶת-אֲגַג מֶלֶךְ עֲמָלֵק, וַיֵּלֶךְ אֵלָיו, אֲגַג מַעֲדַנֹּת; וַיֹּאמֶר אֲגָג, אָכֵן סָר מַר-הַמָּוֶת.  {ס} 
<A NAME="33"> </A>
<B>לג</B> וַיֹּאמֶר שְׁמוּאֵל--כַּאֲשֶׁר שִׁכְּלָה נָשִׁים חַרְבֶּךָ, כֵּן-תִּשְׁכַּל מִנָּשִׁים אִמֶּךָ; וַיְשַׁסֵּף שְׁמוּאֵל אֶת-אֲגָג לִפְנֵי יְהוָה, בַּגִּלְגָּל.  {ס} 
<A NAME="34"> </A>
<B>לד</B> וַיֵּלֶךְ שְׁמוּאֵל, הָרָמָתָה; וְשָׁאוּל עָלָה אֶל-בֵּיתוֹ, גִּבְעַת שָׁאוּל. 
<A NAME="35"> </A>
<B>לה</B> וְלֹא-יָסַף שְׁמוּאֵל לִרְאוֹת אֶת-שָׁאוּל, עַד-יוֹם מוֹתוֹ, כִּי-הִתְאַבֵּל שְׁמוּאֵל, אֶל-שָׁאוּל; וַיהוָה נִחָם, כִּי-הִמְלִיךְ אֶת-שָׁאוּל עַל-יִשְׂרָאֵל.  {פ}</P>

<HR>
<P CLASS=s>
<A HREF="t0.html">תנ"ך</A> -
שמואל - <A HREF="t08.html">הכול</A><BR>שמואל א פרק
<A HREF="t08a01.html">א</A>
<A HREF="t08a02.html">ב</A>
<A HREF="t08a03.html">ג</A>
<A HREF="t08a04.html">ד</A>
<A HREF="t08a05.html">ה</A>
<A HREF="t08a06.html">ו</A>
<A HREF="t08a07.html">ז</A>
<A HREF="t08a08.html">ח</A>
<A HREF="t08a09.html">ט</A>
<A HREF="t08a10.html">י</A>
<A HREF="t08a11.html">יא</A>
<A HREF="t08a12.html">יב</A>
<A HREF="t08a13.html">יג</A>
<A HREF="t08a14.html">יד</A>
טו
<A HREF="t08a16.html">טז</A>
<A HREF="t08a17.html">יז</A>
<A HREF="t08a18.html">יח</A>
<A HREF="t08a19.html">יט</A>
<A HREF="t08a20.html">כ</A>
<A HREF="t08a21.html">כא</A>
<A HREF="t08a22.html">כב</A>
<A HREF="t08a23.html">כג</A>
<A HREF="t08a24.html">כד</A>
<A HREF="t08a25.html">כה</A>
<A HREF="t08a26.html">כו</A>
<A HREF="t08a27.html">כז</A>
<A HREF="t08a28.html">כח</A>
<A HREF="t08a29.html">כט</A>
<A HREF="t08a30.html">ל</A>
<A HREF="t08a31.html">לא</A>
- שמואל ב פרק
<A HREF="t08b01.html">א</A>
<A HREF="t08b02.html">ב</A>
<A HREF="t08b03.html">ג</A>
<A HREF="t08b04.html">ד</A>
<A HREF="t08b05.html">ה</A>
<A HREF="t08b06.html">ו</A>
<A HREF="t08b07.html">ז</A>
<A HREF="t08b08.html">ח</A>
<A HREF="t08b09.html">ט</A>
<A HREF="t08b10.html">י</A>
<A HREF="t08b11.html">יא</A>
<A HREF="t08b12.html">יב</A>
<A HREF="t08b13.html">יג</A>
<A HREF="t08b14.html">יד</A>
<A HREF="t08b15.html">טו</A>
<A HREF="t08b16.html">טז</A>
<A HREF="t08b17.html">יז</A>
<A HREF="t08b18.html">יח</A>
<A HREF="t08b19.html">יט</A>
<A HREF="t08b20.html">כ</A>
<A HREF="t08b21.html">כא</A>
<A HREF="t08b22.html">כב</A>
<A HREF="t08b23.html">כג</A>
<A HREF="t08b24.html">כד</A>
</P>
<HR>

</BODY></HTML>
