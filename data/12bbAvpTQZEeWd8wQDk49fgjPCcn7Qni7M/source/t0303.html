<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ויקרא פרק ג</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ויקרא - <A HREF="t03.html">הכול</A><BR>פרק
<A HREF="t0301.html">א</A>
<A HREF="t0302.html">ב</A>
ג
<A HREF="t0304.html">ד</A>
<A HREF="t0305.html">ה</A>
<A HREF="t0306.html">ו</A>
<A HREF="t0307.html">ז</A>
<A HREF="t0308.html">ח</A>
<A HREF="t0309.html">ט</A>
<A HREF="t0310.html">י</A>
<A HREF="t0311.html">יא</A>
<A HREF="t0312.html">יב</A>
<A HREF="t0313.html">יג</A>
<A HREF="t0314.html">יד</A>
<A HREF="t0315.html">טו</A>
<A HREF="t0316.html">טז</A>
<A HREF="t0317.html">יז</A>
<A HREF="t0318.html">יח</A>
<A HREF="t0319.html">יט</A>
<A HREF="t0320.html">כ</A>
<A HREF="t0321.html">כא</A>
<A HREF="t0322.html">כב</A>
<A HREF="t0323.html">כג</A>
<A HREF="t0324.html">כד</A>
<A HREF="t0325.html">כה</A>
<A HREF="t0326.html">כו</A>
<A HREF="t0327.html">כז</A>
<BR>
 <BR>
<A HREF="http://www.mechon-mamre.org/mp3/t0303.mp3" TARGET="_blank">האזנה לפרק זה</A>
</P>
<HR>

<H1>ויקרא פרק ג</H1>

<A NAME="1"> </A>
<P><B>א</B> וְאִם-זֶבַח שְׁלָמִים, קָרְבָּנוֹ--אִם מִן-הַבָּקָר, הוּא מַקְרִיב, אִם-זָכָר אִם-נְקֵבָה, תָּמִים יַקְרִיבֶנּוּ לִפְנֵי יְהוָה. 
<A NAME="2"> </A>
<B>ב</B> וְסָמַךְ יָדוֹ, עַל-רֹאשׁ קָרְבָּנוֹ, וּשְׁחָטוֹ, פֶּתַח אֹהֶל מוֹעֵד; וְזָרְקוּ בְּנֵי אַהֲרֹן הַכֹּהֲנִים אֶת-הַדָּם, עַל-הַמִּזְבֵּחַ--סָבִיב. 
<A NAME="3"> </A>
<B>ג</B> וְהִקְרִיב מִזֶּבַח הַשְּׁלָמִים, אִשֶּׁה לַיהוָה--אֶת-הַחֵלֶב, הַמְכַסֶּה אֶת-הַקֶּרֶב, וְאֵת כָּל-הַחֵלֶב, אֲשֶׁר עַל-הַקֶּרֶב. 
<A NAME="4"> </A>
<B>ד</B> וְאֵת, שְׁתֵּי הַכְּלָיֹת, וְאֶת-הַחֵלֶב אֲשֶׁר עֲלֵהֶן, אֲשֶׁר עַל-הַכְּסָלִים; וְאֶת-הַיֹּתֶרֶת, עַל-הַכָּבֵד, עַל-הַכְּלָיוֹת, יְסִירֶנָּה. 
<A NAME="5"> </A>
<B>ה</B> וְהִקְטִירוּ אֹתוֹ בְנֵי-אַהֲרֹן, הַמִּזְבֵּחָה, עַל-הָעֹלָה, אֲשֶׁר עַל-הָעֵצִים אֲשֶׁר עַל-הָאֵשׁ--אִשֵּׁה רֵיחַ נִיחֹחַ, לַיהוָה.  {פ}<BR>
<A NAME="6"> </A>
<B>ו</B> וְאִם-מִן-הַצֹּאן קָרְבָּנוֹ לְזֶבַח שְׁלָמִים, לַיהוָה--זָכָר אוֹ נְקֵבָה, תָּמִים יַקְרִיבֶנּוּ. 
<A NAME="7"> </A>
<B>ז</B> אִם-כֶּשֶׂב הוּא-מַקְרִיב, אֶת-קָרְבָּנוֹ--וְהִקְרִיב אֹתוֹ, לִפְנֵי יְהוָה. 
<A NAME="8"> </A>
<B>ח</B> וְסָמַךְ אֶת-יָדוֹ, עַל-רֹאשׁ קָרְבָּנוֹ, וְשָׁחַט אֹתוֹ, לִפְנֵי אֹהֶל מוֹעֵד; וְזָרְקוּ בְּנֵי אַהֲרֹן אֶת-דָּמוֹ, עַל-הַמִּזְבֵּחַ--סָבִיב. 
<A NAME="9"> </A>
<B>ט</B> וְהִקְרִיב מִזֶּבַח הַשְּׁלָמִים, אִשֶּׁה לַיהוָה--חֶלְבּוֹ הָאַלְיָה תְמִימָה, לְעֻמַּת הֶעָצֶה יְסִירֶנָּה; וְאֶת-הַחֵלֶב, הַמְכַסֶּה אֶת-הַקֶּרֶב, וְאֵת כָּל-הַחֵלֶב, אֲשֶׁר עַל-הַקֶּרֶב. 
<A NAME="10"> </A>
<B>י</B> וְאֵת, שְׁתֵּי הַכְּלָיֹת, וְאֶת-הַחֵלֶב אֲשֶׁר עֲלֵהֶן, אֲשֶׁר עַל-הַכְּסָלִים; וְאֶת-הַיֹּתֶרֶת, עַל-הַכָּבֵד, עַל-הַכְּלָיֹת, יְסִירֶנָּה. 
<A NAME="11"> </A>
<B>יא</B> וְהִקְטִירוֹ הַכֹּהֵן, הַמִּזְבֵּחָה--לֶחֶם אִשֶּׁה, לַיהוָה.  {פ}<BR>
<A NAME="12"> </A>
<B>יב</B> וְאִם עֵז, קָרְבָּנוֹ--וְהִקְרִיבוֹ, לִפְנֵי יְהוָה. 
<A NAME="13"> </A>
<B>יג</B> וְסָמַךְ אֶת-יָדוֹ, עַל-רֹאשׁוֹ, וְשָׁחַט אֹתוֹ, לִפְנֵי אֹהֶל מוֹעֵד; וְזָרְקוּ בְּנֵי אַהֲרֹן אֶת-דָּמוֹ, עַל-הַמִּזְבֵּחַ--סָבִיב. 
<A NAME="14"> </A>
<B>יד</B> וְהִקְרִיב מִמֶּנּוּ קָרְבָּנוֹ, אִשֶּׁה לַיהוָה--אֶת-הַחֵלֶב, הַמְכַסֶּה אֶת-הַקֶּרֶב, וְאֵת כָּל-הַחֵלֶב, אֲשֶׁר עַל-הַקֶּרֶב. 
<A NAME="15"> </A>
<B>טו</B> וְאֵת, שְׁתֵּי הַכְּלָיֹת, וְאֶת-הַחֵלֶב אֲשֶׁר עֲלֵהֶן, אֲשֶׁר עַל-הַכְּסָלִים; וְאֶת-הַיֹּתֶרֶת, עַל-הַכָּבֵד, עַל-הַכְּלָיֹת, יְסִירֶנָּה. 
<A NAME="16"> </A>
<B>טז</B> וְהִקְטִירָם הַכֹּהֵן, הַמִּזְבֵּחָה--לֶחֶם אִשֶּׁה לְרֵיחַ נִיחֹחַ, כָּל-חֵלֶב לַיהוָה. 
<A NAME="17"> </A>
<B>יז</B> חֻקַּת עוֹלָם לְדֹרֹתֵיכֶם, בְּכֹל מוֹשְׁבֹתֵיכֶם--כָּל-חֵלֶב וְכָל-דָּם, לֹא תֹאכֵלוּ.  {פ}</P>

<HR>
<P CLASS=s>
<A HREF="t0.html">תנ"ך</A> -
ויקרא - <A HREF="t03.html">הכול</A><BR>פרק
<A HREF="t0301.html">א</A>
<A HREF="t0302.html">ב</A>
ג
<A HREF="t0304.html">ד</A>
<A HREF="t0305.html">ה</A>
<A HREF="t0306.html">ו</A>
<A HREF="t0307.html">ז</A>
<A HREF="t0308.html">ח</A>
<A HREF="t0309.html">ט</A>
<A HREF="t0310.html">י</A>
<A HREF="t0311.html">יא</A>
<A HREF="t0312.html">יב</A>
<A HREF="t0313.html">יג</A>
<A HREF="t0314.html">יד</A>
<A HREF="t0315.html">טו</A>
<A HREF="t0316.html">טז</A>
<A HREF="t0317.html">יז</A>
<A HREF="t0318.html">יח</A>
<A HREF="t0319.html">יט</A>
<A HREF="t0320.html">כ</A>
<A HREF="t0321.html">כא</A>
<A HREF="t0322.html">כב</A>
<A HREF="t0323.html">כג</A>
<A HREF="t0324.html">כד</A>
<A HREF="t0325.html">כה</A>
<A HREF="t0326.html">כו</A>
<A HREF="t0327.html">כז</A>
</P>
<HR>

</BODY></HTML>
