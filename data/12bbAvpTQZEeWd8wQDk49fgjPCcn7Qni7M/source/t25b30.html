<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברי הימים ב פרק ל</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
דברי הימים - <A HREF="t25.html">הכול</A><BR>דברי הימים א פרק
<A HREF="t25a01.html">א</A>
<A HREF="t25a02.html">ב</A>
<A HREF="t25a03.html">ג</A>
<A HREF="t25a04.html">ד</A>
<A HREF="t25a05.html">ה</A>
<A HREF="t25a06.html">ו</A>
<A HREF="t25a07.html">ז</A>
<A HREF="t25a08.html">ח</A>
<A HREF="t25a09.html">ט</A>
<A HREF="t25a10.html">י</A>
<A HREF="t25a11.html">יא</A>
<A HREF="t25a12.html">יב</A>
<A HREF="t25a13.html">יג</A>
<A HREF="t25a14.html">יד</A>
<A HREF="t25a15.html">טו</A>
<A HREF="t25a16.html">טז</A>
<A HREF="t25a17.html">יז</A>
<A HREF="t25a18.html">יח</A>
<A HREF="t25a19.html">יט</A>
<A HREF="t25a20.html">כ</A>
<A HREF="t25a21.html">כא</A>
<A HREF="t25a22.html">כב</A>
<A HREF="t25a23.html">כג</A>
<A HREF="t25a24.html">כד</A>
<A HREF="t25a25.html">כה</A>
<A HREF="t25a26.html">כו</A>
<A HREF="t25a27.html">כז</A>
<A HREF="t25a28.html">כח</A>
<A HREF="t25a29.html">כט</A>
- דברי הימים ב פרק
<A HREF="t25b01.html">א</A>
<A HREF="t25b02.html">ב</A>
<A HREF="t25b03.html">ג</A>
<A HREF="t25b04.html">ד</A>
<A HREF="t25b05.html">ה</A>
<A HREF="t25b06.html">ו</A>
<A HREF="t25b07.html">ז</A>
<A HREF="t25b08.html">ח</A>
<A HREF="t25b09.html">ט</A>
<A HREF="t25b10.html">י</A>
<A HREF="t25b11.html">יא</A>
<A HREF="t25b12.html">יב</A>
<A HREF="t25b13.html">יג</A>
<A HREF="t25b14.html">יד</A>
<A HREF="t25b15.html">טו</A>
<A HREF="t25b16.html">טז</A>
<A HREF="t25b17.html">יז</A>
<A HREF="t25b18.html">יח</A>
<A HREF="t25b19.html">יט</A>
<A HREF="t25b20.html">כ</A>
<A HREF="t25b21.html">כא</A>
<A HREF="t25b22.html">כב</A>
<A HREF="t25b23.html">כג</A>
<A HREF="t25b24.html">כד</A>
<A HREF="t25b25.html">כה</A>
<A HREF="t25b26.html">כו</A>
<A HREF="t25b27.html">כז</A>
<A HREF="t25b28.html">כח</A>
<A HREF="t25b29.html">כט</A>
ל
<A HREF="t25b31.html">לא</A>
<A HREF="t25b32.html">לב</A>
<A HREF="t25b33.html">לג</A>
<A HREF="t25b34.html">לד</A>
<A HREF="t25b35.html">לה</A>
<A HREF="t25b36.html">לו</A>
<BR>
 <BR>
<A HREF="http://www.mechon-mamre.org/mp3/t25b30.mp3" TARGET="_blank">האזנה לפרק זה</A>
</P>
<HR>

<H1>דברי הימים ב פרק ל</H1>

<A NAME="1"> </A>
<P><B>א</B> וַיִּשְׁלַח יְחִזְקִיָּהוּ עַל-כָּל-יִשְׂרָאֵל וִיהוּדָה, וְגַם-אִגְּרוֹת כָּתַב עַל-אֶפְרַיִם וּמְנַשֶּׁה, לָבוֹא לְבֵית-יְהוָה, בִּירוּשָׁלִָם--לַעֲשׂוֹת פֶּסַח, לַיהוָה אֱלֹהֵי יִשְׂרָאֵל. 
<A NAME="2"> </A>
<B>ב</B> וַיִּוָּעַץ הַמֶּלֶךְ וְשָׂרָיו וְכָל-הַקָּהָל, בִּירוּשָׁלִָם, לַעֲשׂוֹת הַפֶּסַח, בַּחֹדֶשׁ הַשֵּׁנִי. 
<A NAME="3"> </A>
<B>ג</B> כִּי לֹא יָכְלוּ לַעֲשֹׂתוֹ, בָּעֵת הַהִיא:  כִּי הַכֹּהֲנִים לֹא-הִתְקַדְּשׁוּ לְמַדַּי, וְהָעָם לֹא-נֶאֶסְפוּ לִירוּשָׁלִָם. 
<A NAME="4"> </A>
<B>ד</B> וַיִּישַׁר הַדָּבָר, בְּעֵינֵי הַמֶּלֶךְ, וּבְעֵינֵי, כָּל-הַקָּהָל. 
<A NAME="5"> </A>
<B>ה</B> וַיַּעֲמִידוּ דָבָר, לְהַעֲבִיר קוֹל בְּכָל-יִשְׂרָאֵל מִבְּאֵר-שֶׁבַע וְעַד-דָּן--לָבוֹא לַעֲשׂוֹת פֶּסַח לַיהוָה אֱלֹהֵי-יִשְׂרָאֵל, בִּירוּשָׁלִָם:  כִּי לֹא לָרֹב עָשׂוּ, כַּכָּתוּב. 
<A NAME="6"> </A>
<B>ו</B> וַיֵּלְכוּ הָרָצִים בָּאִגְּרוֹת מִיַּד הַמֶּלֶךְ וְשָׂרָיו, בְּכָל-יִשְׂרָאֵל וִיהוּדָה, וּכְמִצְוַת הַמֶּלֶךְ, לֵאמֹר:  בְּנֵי יִשְׂרָאֵל, שׁוּבוּ אֶל-יְהוָה אֱלֹהֵי אַבְרָהָם יִצְחָק וְיִשְׂרָאֵל, וְיָשֹׁב אֶל-הַפְּלֵיטָה, הַנִּשְׁאֶרֶת לָכֶם מִכַּף מַלְכֵי אַשּׁוּר. 
<A NAME="7"> </A>
<B>ז</B> וְאַל-תִּהְיוּ, כַּאֲבוֹתֵיכֶם וְכַאֲחֵיכֶם, אֲשֶׁר מָעֲלוּ, בַּיהוָה אֱלֹהֵי אֲבוֹתֵיהֶם; וַיִּתְּנֵם לְשַׁמָּה, כַּאֲשֶׁר אַתֶּם רֹאִים. 
<A NAME="8"> </A>
<B>ח</B> עַתָּה, אַל-תַּקְשׁוּ עָרְפְּכֶם כַּאֲבוֹתֵיכֶם:  תְּנוּ-יָד לַיהוָה, וּבֹאוּ לְמִקְדָּשׁוֹ אֲשֶׁר הִקְדִּישׁ לְעוֹלָם, וְעִבְדוּ אֶת-יְהוָה אֱלֹהֵיכֶם, וְיָשֹׁב מִכֶּם חֲרוֹן אַפּוֹ. 
<A NAME="9"> </A>
<B>ט</B> כִּי בְשׁוּבְכֶם עַל-יְהוָה, אֲחֵיכֶם וּבְנֵיכֶם לְרַחֲמִים לִפְנֵי שׁוֹבֵיהֶם, וְלָשׁוּב, לָאָרֶץ הַזֹּאת:  כִּי-חַנּוּן וְרַחוּם, יְהוָה אֱלֹהֵיכֶם, וְלֹא-יָסִיר פָּנִים מִכֶּם, אִם-תָּשׁוּבוּ אֵלָיו.  {ס} 
<A NAME="10"> </A>
<B>י</B> וַיִּהְיוּ הָרָצִים עֹבְרִים מֵעִיר לָעִיר, בְּאֶרֶץ-אֶפְרַיִם וּמְנַשֶּׁה--וְעַד-זְבֻלוּן; וַיִּהְיוּ מַשְׂחִיקִים עֲלֵיהֶם, וּמַלְעִגִים בָּם. 
<A NAME="11"> </A>
<B>יא</B> אַךְ-אֲנָשִׁים מֵאָשֵׁר וּמְנַשֶּׁה, וּמִזְּבֻלוּן--נִכְנְעוּ, וַיָּבֹאוּ לִירוּשָׁלִָם. 
<A NAME="12"> </A>
<B>יב</B> גַּם בִּיהוּדָה, הָיְתָה יַד הָאֱלֹהִים, לָתֵת לָהֶם, לֵב אֶחָד:  לַעֲשׂוֹת מִצְוַת הַמֶּלֶךְ, וְהַשָּׂרִים--בִּדְבַר יְהוָה. 
<A NAME="13"> </A>
<B>יג</B> וַיֵּאָסְפוּ יְרוּשָׁלִַם עַם-רָב, לַעֲשׂוֹת אֶת-חַג הַמַּצּוֹת בַּחֹדֶשׁ הַשֵּׁנִי--קָהָל, לָרֹב מְאֹד. 
<A NAME="14"> </A>
<B>יד</B> וַיָּקֻמוּ--וַיָּסִירוּ אֶת-הַמִּזְבְּחוֹת, אֲשֶׁר בִּירוּשָׁלִָם; וְאֵת כָּל-הַמְקַטְּרוֹת הֵסִירוּ, וַיַּשְׁלִיכוּ לְנַחַל קִדְרוֹן. 
<A NAME="15"> </A>
<B>טו</B> וַיִּשְׁחֲטוּ הַפֶּסַח, בְּאַרְבָּעָה עָשָׂר לַחֹדֶשׁ הַשֵּׁנִי; וְהַכֹּהֲנִים וְהַלְוִיִּם נִכְלְמוּ וַיִּתְקַדְּשׁוּ, וַיָּבִיאוּ עֹלוֹת בֵּית יְהוָה. 
<A NAME="16"> </A>
<B>טז</B> וַיַּעַמְדוּ עַל-עָמְדָם כְּמִשְׁפָּטָם, כְּתוֹרַת מֹשֶׁה אִישׁ-הָאֱלֹהִים; הַכֹּהֲנִים זֹרְקִים אֶת-הַדָּם, מִיַּד הַלְוִיִּם. 
<A NAME="17"> </A>
<B>יז</B> כִּי-רַבַּת בַּקָּהָל, אֲשֶׁר לֹא-הִתְקַדָּשׁוּ; וְהַלְוִיִּם עַל-שְׁחִיטַת הַפְּסָחִים, לְכֹל לֹא טָהוֹר--לְהַקְדִּישׁ, לַיהוָה. 
<A NAME="18"> </A>
<B>יח</B> כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן, לֹא הִטֶּהָרוּ--כִּי-אָכְלוּ אֶת-הַפֶּסַח, בְּלֹא כַכָּתוּב:  כִּי הִתְפַּלֵּל יְחִזְקִיָּהוּ עֲלֵיהֶם לֵאמֹר, יְהוָה הַטּוֹב יְכַפֵּר בְּעַד. 
<A NAME="19"> </A>
<B>יט</B> כָּל-לְבָבוֹ הֵכִין, לִדְרוֹשׁ הָאֱלֹהִים יְהוָה אֱלֹהֵי אֲבוֹתָיו; וְלֹא, כְּטָהֳרַת הַקֹּדֶשׁ.  {ס} 
<A NAME="20"> </A>
<B>כ</B> וַיִּשְׁמַע יְהוָה אֶל-יְחִזְקִיָּהוּ, וַיִּרְפָּא אֶת-הָעָם.  {ס} 
<A NAME="21"> </A>
<B>כא</B> וַיַּעֲשׂוּ בְנֵי-יִשְׂרָאֵל הַנִּמְצְאִים בִּירוּשָׁלִַם אֶת-חַג הַמַּצּוֹת, שִׁבְעַת יָמִים--בְּשִׂמְחָה גְדוֹלָה; וּמְהַלְלִים לַיהוָה יוֹם בְּיוֹם הַלְוִיִּם וְהַכֹּהֲנִים, בִּכְלֵי-עֹז--לַיהוָה.  {ס} 
<A NAME="22"> </A>
<B>כב</B> וַיְדַבֵּר יְחִזְקִיָּהוּ, עַל-לֵב כָּל-הַלְוִיִּם--הַמַּשְׂכִּילִים שֵׂכֶל-טוֹב, לַיהוָה; וַיֹּאכְלוּ אֶת-הַמּוֹעֵד, שִׁבְעַת הַיָּמִים, מְזַבְּחִים זִבְחֵי שְׁלָמִים, וּמִתְוַדִּים לַיהוָה אֱלֹהֵי אֲבוֹתֵיהֶם.  {ס} 
<A NAME="23"> </A>
<B>כג</B> וַיִּוָּעֲצוּ, כָּל-הַקָּהָל, לַעֲשׂוֹת, שִׁבְעַת יָמִים אֲחֵרִים; וַיַּעֲשׂוּ שִׁבְעַת-יָמִים, שִׂמְחָה. 
<A NAME="24"> </A>
<B>כד</B> כִּי חִזְקִיָּהוּ מֶלֶךְ-יְהוּדָה הֵרִים לַקָּהָל אֶלֶף פָּרִים, וְשִׁבְעַת אֲלָפִים צֹאן,  {ס}  וְהַשָּׂרִים הֵרִימוּ לַקָּהָל פָּרִים אֶלֶף, וְצֹאן עֲשֶׂרֶת אֲלָפִים; וַיִּתְקַדְּשׁוּ כֹהֲנִים, לָרֹב. 
<A NAME="25"> </A>
<B>כה</B> וַיִּשְׂמְחוּ כָּל-קְהַל יְהוּדָה, וְהַכֹּהֲנִים וְהַלְוִיִּם, וְכָל-הַקָּהָל, הַבָּאִים מִיִּשְׂרָאֵל; וְהַגֵּרִים, הַבָּאִים מֵאֶרֶץ יִשְׂרָאֵל, וְהַיּוֹשְׁבִים, בִּיהוּדָה. 
<A NAME="26"> </A>
<B>כו</B> וַתְּהִי שִׂמְחָה-גְדוֹלָה, בִּירוּשָׁלִָם:  כִּי מִימֵי שְׁלֹמֹה בֶן-דָּוִיד, מֶלֶךְ יִשְׂרָאֵל, לֹא כָזֹאת, בִּירוּשָׁלִָם.  {ס} 
<A NAME="27"> </A>
<B>כז</B> וַיָּקֻמוּ הַכֹּהֲנִים הַלְוִיִּם, וַיְבָרְכוּ אֶת-הָעָם, וַיִּשָּׁמַע, בְּקוֹלָם; וַתָּבוֹא תְפִלָּתָם לִמְעוֹן קָדְשׁוֹ, לַשָּׁמָיִם.  {פ}</P>

<HR>
<P CLASS=s>
<A HREF="t0.html">תנ"ך</A> -
דברי הימים - <A HREF="t25.html">הכול</A><BR>דברי הימים א פרק
<A HREF="t25a01.html">א</A>
<A HREF="t25a02.html">ב</A>
<A HREF="t25a03.html">ג</A>
<A HREF="t25a04.html">ד</A>
<A HREF="t25a05.html">ה</A>
<A HREF="t25a06.html">ו</A>
<A HREF="t25a07.html">ז</A>
<A HREF="t25a08.html">ח</A>
<A HREF="t25a09.html">ט</A>
<A HREF="t25a10.html">י</A>
<A HREF="t25a11.html">יא</A>
<A HREF="t25a12.html">יב</A>
<A HREF="t25a13.html">יג</A>
<A HREF="t25a14.html">יד</A>
<A HREF="t25a15.html">טו</A>
<A HREF="t25a16.html">טז</A>
<A HREF="t25a17.html">יז</A>
<A HREF="t25a18.html">יח</A>
<A HREF="t25a19.html">יט</A>
<A HREF="t25a20.html">כ</A>
<A HREF="t25a21.html">כא</A>
<A HREF="t25a22.html">כב</A>
<A HREF="t25a23.html">כג</A>
<A HREF="t25a24.html">כד</A>
<A HREF="t25a25.html">כה</A>
<A HREF="t25a26.html">כו</A>
<A HREF="t25a27.html">כז</A>
<A HREF="t25a28.html">כח</A>
<A HREF="t25a29.html">כט</A>
- דברי הימים ב פרק
<A HREF="t25b01.html">א</A>
<A HREF="t25b02.html">ב</A>
<A HREF="t25b03.html">ג</A>
<A HREF="t25b04.html">ד</A>
<A HREF="t25b05.html">ה</A>
<A HREF="t25b06.html">ו</A>
<A HREF="t25b07.html">ז</A>
<A HREF="t25b08.html">ח</A>
<A HREF="t25b09.html">ט</A>
<A HREF="t25b10.html">י</A>
<A HREF="t25b11.html">יא</A>
<A HREF="t25b12.html">יב</A>
<A HREF="t25b13.html">יג</A>
<A HREF="t25b14.html">יד</A>
<A HREF="t25b15.html">טו</A>
<A HREF="t25b16.html">טז</A>
<A HREF="t25b17.html">יז</A>
<A HREF="t25b18.html">יח</A>
<A HREF="t25b19.html">יט</A>
<A HREF="t25b20.html">כ</A>
<A HREF="t25b21.html">כא</A>
<A HREF="t25b22.html">כב</A>
<A HREF="t25b23.html">כג</A>
<A HREF="t25b24.html">כד</A>
<A HREF="t25b25.html">כה</A>
<A HREF="t25b26.html">כו</A>
<A HREF="t25b27.html">כז</A>
<A HREF="t25b28.html">כח</A>
<A HREF="t25b29.html">כט</A>
ל
<A HREF="t25b31.html">לא</A>
<A HREF="t25b32.html">לב</A>
<A HREF="t25b33.html">לג</A>
<A HREF="t25b34.html">לד</A>
<A HREF="t25b35.html">לה</A>
<A HREF="t25b36.html">לו</A>
</P>
<HR>

</BODY></HTML>
