<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - זכריה פרק ז</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
זכריה - <A HREF="t23.html">הכול</A><BR>פרק
<A HREF="t2301.html">א</A>
<A HREF="t2302.html">ב</A>
<A HREF="t2303.html">ג</A>
<A HREF="t2304.html">ד</A>
<A HREF="t2305.html">ה</A>
<A HREF="t2306.html">ו</A>
ז
<A HREF="t2308.html">ח</A>
<A HREF="t2309.html">ט</A>
<A HREF="t2310.html">י</A>
<A HREF="t2311.html">יא</A>
<A HREF="t2312.html">יב</A>
<A HREF="t2313.html">יג</A>
<A HREF="t2314.html">יד</A>
<BR>
 <BR>
<A HREF="http://www.mechon-mamre.org/mp3/t2307.mp3" TARGET="_blank">האזנה לפרק זה</A>
</P>
<HR>

<H1>זכריה פרק ז</H1>

<A NAME="1"> </A>
<P><B>א</B> וַיְהִי בִּשְׁנַת אַרְבַּע, לְדָרְיָוֶשׁ הַמֶּלֶךְ; הָיָה דְבַר-יְהוָה אֶל-זְכַרְיָה, בְּאַרְבָּעָה לַחֹדֶשׁ הַתְּשִׁעִי--בְּכִסְלֵו. 
<A NAME="2"> </A>
<B>ב</B> וַיִּשְׁלַח, בֵּית-אֵל, שַׂרְאֶצֶר, וְרֶגֶם מֶלֶךְ וַאֲנָשָׁיו--לְחַלּוֹת, אֶת-פְּנֵי יְהוָה. 
<A NAME="3"> </A>
<B>ג</B> לֵאמֹר, אֶל-הַכֹּהֲנִים אֲשֶׁר לְבֵית-יְהוָה צְבָאוֹת, וְאֶל-הַנְּבִיאִים, לֵאמֹר:  הַאֶבְכֶּה, בַּחֹדֶשׁ הַחֲמִשִׁי--הִנָּזֵר, כַּאֲשֶׁר עָשִׂיתִי זֶה כַּמֶּה שָׁנִים.  {פ}<BR>
<A NAME="4"> </A>
<B>ד</B> וַיְהִי דְּבַר-יְהוָה צְבָאוֹת, אֵלַי לֵאמֹר. 
<A NAME="5"> </A>
<B>ה</B> אֱמֹר אֶל-כָּל-עַם הָאָרֶץ, וְאֶל-הַכֹּהֲנִים לֵאמֹר:  כִּי-צַמְתֶּם וְסָפוֹד בַּחֲמִישִׁי וּבַשְּׁבִיעִי, וְזֶה שִׁבְעִים שָׁנָה--הֲצוֹם צַמְתֻּנִי, אָנִי. 
<A NAME="6"> </A>
<B>ו</B> וְכִי תֹאכְלוּ, וְכִי תִשְׁתּוּ--הֲלוֹא אַתֶּם הָאֹכְלִים, וְאַתֶּם הַשֹּׁתִים. 
<A NAME="7"> </A>
<B>ז</B> הֲלוֹא אֶת-הַדְּבָרִים, אֲשֶׁר קָרָא יְהוָה בְּיַד הַנְּבִיאִים הָרִאשֹׁנִים, בִּהְיוֹת יְרוּשָׁלִַם יֹשֶׁבֶת וּשְׁלֵוָה, וְעָרֶיהָ סְבִיבֹתֶיהָ; וְהַנֶּגֶב וְהַשְּׁפֵלָה, יֹשֵׁב.  {פ}<BR>
<A NAME="8"> </A>
<B>ח</B> וַיְהִי, דְּבַר-יְהוָה, אֶל-זְכַרְיָה, לֵאמֹר. 
<A NAME="9"> </A>
<B>ט</B> כֹּה אָמַר יְהוָה צְבָאוֹת, לֵאמֹר:  מִשְׁפַּט אֱמֶת, שְׁפֹטוּ, וְחֶסֶד וְרַחֲמִים, עֲשׂוּ אִישׁ אֶת-אָחִיו. 
<A NAME="10"> </A>
<B>י</B> וְאַלְמָנָה וְיָתוֹם גֵּר וְעָנִי, אַל-תַּעֲשֹׁקוּ; וְרָעַת אִישׁ אָחִיו, אַל-תַּחְשְׁבוּ בִּלְבַבְכֶם. 
<A NAME="11"> </A>
<B>יא</B> וַיְמָאֲנוּ לְהַקְשִׁיב, וַיִּתְּנוּ כָתֵף סֹרָרֶת; וְאָזְנֵיהֶם, הִכְבִּידוּ מִשְּׁמוֹעַ. 
<A NAME="12"> </A>
<B>יב</B> וְלִבָּם שָׂמוּ שָׁמִיר, מִשְּׁמוֹעַ אֶת-הַתּוֹרָה וְאֶת-הַדְּבָרִים אֲשֶׁר שָׁלַח יְהוָה צְבָאוֹת בְּרוּחוֹ, בְּיַד, הַנְּבִיאִים הָרִאשֹׁנִים; וַיְהִי קֶצֶף גָּדוֹל, מֵאֵת יְהוָה צְבָאוֹת. 
<A NAME="13"> </A>
<B>יג</B> וַיְהִי כַאֲשֶׁר-קָרָא, וְלֹא שָׁמֵעוּ:  כֵּן יִקְרְאוּ וְלֹא אֶשְׁמָע, אָמַר יְהוָה צְבָאוֹת. 
<A NAME="14"> </A>
<B>יד</B> וְאֵסָעֲרֵם, עַל כָּל-הַגּוֹיִם אֲשֶׁר לֹא-יְדָעוּם, וְהָאָרֶץ נָשַׁמָּה אַחֲרֵיהֶם, מֵעֹבֵר וּמִשָּׁב; וַיָּשִׂימוּ אֶרֶץ-חֶמְדָּה, לְשַׁמָּה.  {פ}</P>

<HR>
<P CLASS=s>
<A HREF="t0.html">תנ"ך</A> -
זכריה - <A HREF="t23.html">הכול</A><BR>פרק
<A HREF="t2301.html">א</A>
<A HREF="t2302.html">ב</A>
<A HREF="t2303.html">ג</A>
<A HREF="t2304.html">ד</A>
<A HREF="t2305.html">ה</A>
<A HREF="t2306.html">ו</A>
ז
<A HREF="t2308.html">ח</A>
<A HREF="t2309.html">ט</A>
<A HREF="t2310.html">י</A>
<A HREF="t2311.html">יא</A>
<A HREF="t2312.html">יב</A>
<A HREF="t2313.html">יג</A>
<A HREF="t2314.html">יד</A>
</P>
<HR>

</BODY></HTML>
