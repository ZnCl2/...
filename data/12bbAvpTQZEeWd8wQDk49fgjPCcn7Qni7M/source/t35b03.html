<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - נחמיה פרק ג</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
עזרא / נחמיה - <A HREF="t35.html">הכול</A><BR>עזרא פרק
<A HREF="t35a01.html">א</A>
<A HREF="t35a02.html">ב</A>
<A HREF="t35a03.html">ג</A>
<A HREF="t35a04.html">ד</A>
<A HREF="t35a05.html">ה</A>
<A HREF="t35a06.html">ו</A>
<A HREF="t35a07.html">ז</A>
<A HREF="t35a08.html">ח</A>
<A HREF="t35a09.html">ט</A>
<A HREF="t35a10.html">י</A>
- נחמיה פרק
<A HREF="t35b01.html">א</A>
<A HREF="t35b02.html">ב</A>
ג
<A HREF="t35b04.html">ד</A>
<A HREF="t35b05.html">ה</A>
<A HREF="t35b06.html">ו</A>
<A HREF="t35b07.html">ז</A>
<A HREF="t35b08.html">ח</A>
<A HREF="t35b09.html">ט</A>
<A HREF="t35b10.html">י</A>
<A HREF="t35b11.html">יא</A>
<A HREF="t35b12.html">יב</A>
<A HREF="t35b13.html">יג</A>
<BR>
 <BR>
<A HREF="http://www.mechon-mamre.org/mp3/t35b03.mp3" TARGET="_blank">האזנה לפרק זה</A>
</P>
<HR>

<H1>נחמיה פרק ג</H1>

<A NAME="1"> </A>
<P><B>א</B> וַיָּקָם אֶלְיָשִׁיב הַכֹּהֵן הַגָּדוֹל וְאֶחָיו הַכֹּהֲנִים, וַיִּבְנוּ אֶת-שַׁעַר הַצֹּאן--הֵמָּה קִדְּשׁוּהוּ, וַיַּעֲמִידוּ דַּלְתֹתָיו; וְעַד-מִגְדַּל הַמֵּאָה קִדְּשׁוּהוּ, עַד מִגְדַּל חֲנַנְאֵל.  {ס} 
<A NAME="2"> </A>
<B>ב</B> וְעַל-יָדוֹ בָנוּ, אַנְשֵׁי יְרֵחוֹ;  {ס}  וְעַל-יָדוֹ בָנָה, זַכּוּר בֶּן-אִמְרִי.  {ס} 
<A NAME="3"> </A>
<B>ג</B> וְאֵת שַׁעַר הַדָּגִים, בָּנוּ בְּנֵי הַסְּנָאָה; הֵמָּה קֵרוּהוּ--וַיַּעֲמִידוּ דַּלְתֹתָיו, מַנְעוּלָיו וּבְרִיחָיו.  {ס} 
<A NAME="4"> </A>
<B>ד</B> וְעַל-יָדָם הֶחֱזִיק, מְרֵמוֹת בֶּן-אוּרִיָּה בֶּן-הַקּוֹץ,  {ס}  וְעַל-יָדָם הֶחֱזִיק, מְשֻׁלָּם בֶּן-בֶּרֶכְיָה בֶּן-מְשֵׁיזַבְאֵל;  {ס}  וְעַל-יָדָם הֶחֱזִיק, צָדוֹק בֶּן-בַּעֲנָא.  {ס} 
<A NAME="5"> </A>
<B>ה</B> וְעַל-יָדָם, הֶחֱזִיקוּ הַתְּקוֹעִים; וְאַדִּירֵיהֶם לֹא-הֵבִיאוּ צַוָּרָם, בַּעֲבֹדַת אֲדֹנֵיהֶם.  {ס} 
<A NAME="6"> </A>
<B>ו</B> וְאֵת שַׁעַר הַיְשָׁנָה הֶחֱזִיקוּ, יוֹיָדָע בֶּן-פָּסֵחַ, וּמְשֻׁלָּם, בֶּן-בְּסוֹדְיָה; הֵמָּה קֵרוּהוּ--וַיַּעֲמִידוּ דַּלְתֹתָיו, וּמַנְעֻלָיו וּבְרִיחָיו.  {ס} 
<A NAME="7"> </A>
<B>ז</B> וְעַל-יָדָם הֶחֱזִיק מְלַטְיָה הַגִּבְעֹנִי, וְיָדוֹן הַמֵּרֹנֹתִי, אַנְשֵׁי גִבְעוֹן, וְהַמִּצְפָּה--לְכִסֵּא, פַּחַת עֵבֶר הַנָּהָר.  {ס} 
<A NAME="8"> </A>
<B>ח</B> עַל-יָדוֹ הֶחֱזִיק, עֻזִּיאֵל בֶּן-חַרְהֲיָה צוֹרְפִים,  {ס}  וְעַל-יָדוֹ הֶחֱזִיק, חֲנַנְיָה בֶּן-הָרַקָּחִים; וַיַּעַזְבוּ, יְרוּשָׁלִַם, עַד, הַחוֹמָה הָרְחָבָה.  {ס} 
<A NAME="9"> </A>
<B>ט</B> וְעַל-יָדָם הֶחֱזִיק, רְפָיָה בֶן-חוּר, שַׂר, חֲצִי פֶּלֶךְ יְרוּשָׁלִָם.  {ס} 
<A NAME="10"> </A>
<B>י</B> וְעַל-יָדָם הֶחֱזִיק יְדָיָה בֶן-חֲרוּמַף, וְנֶגֶד בֵּיתוֹ;  {ס}  וְעַל-יָדוֹ הֶחֱזִיק, חַטּוּשׁ בֶּן-חֲשַׁבְנְיָה. 
<A NAME="11"> </A>
<B>יא</B> מִדָּה שֵׁנִית, הֶחֱזִיק מַלְכִּיָּה בֶן-חָרִם, וְחַשּׁוּב, בֶּן-פַּחַת מוֹאָב; וְאֵת, מִגְדַּל הַתַּנּוּרִים.  {ס} 
<A NAME="12"> </A>
<B>יב</B> וְעַל-יָדוֹ הֶחֱזִיק, שַׁלּוּם בֶּן-הַלּוֹחֵשׁ, שַׂר, חֲצִי פֶּלֶךְ יְרוּשָׁלִָם; הוּא, וּבְנוֹתָיו.  {ס} 
<A NAME="13"> </A>
<B>יג</B> אֵת שַׁעַר הַגַּיְא הֶחֱזִיק חָנוּן, וְיֹשְׁבֵי זָנוֹחַ--הֵמָּה בָנוּהוּ, וַיַּעֲמִידוּ דַּלְתֹתָיו מַנְעֻלָיו וּבְרִיחָיו; וְאֶלֶף אַמָּה בַּחוֹמָה, עַד שַׁעַר הָשְׁפוֹת. 
<A NAME="14"> </A>
<B>יד</B> וְאֵת שַׁעַר הָאַשְׁפּוֹת, הֶחֱזִיק מַלְכִּיָּה בֶן-רֵכָב, שַׂר, פֶּלֶךְ בֵּית-הַכָּרֶם; הוּא יִבְנֶנּוּ--וְיַעֲמִיד דַּלְתֹתָיו, מַנְעֻלָיו וּבְרִיחָיו.  {ס} 
<A NAME="15"> </A>
<B>טו</B> וְאֵת שַׁעַר הָעַיִן הֶחֱזִיק שַׁלּוּן בֶּן-כָּל-חֹזֶה, שַׂר פֶּלֶךְ הַמִּצְפָּה--הוּא יִבְנֶנּוּ וִיטַלְלֶנּוּ, ויעמידו (וְיַעֲמִיד) דַּלְתֹתָיו מַנְעֻלָיו וּבְרִיחָיו; וְאֵת חוֹמַת בְּרֵכַת הַשֶּׁלַח, לְגַן-הַמֶּלֶךְ, וְעַד-הַמַּעֲלוֹת, הַיּוֹרְדוֹת מֵעִיר דָּוִיד.  {ס} 
<A NAME="16"> </A>
<B>טז</B> אַחֲרָיו הֶחֱזִיק, נְחֶמְיָה בֶן-עַזְבּוּק, שַׂר, חֲצִי פֶּלֶךְ בֵּית-צוּר--עַד-נֶגֶד, קִבְרֵי דָוִיד, וְעַד-הַבְּרֵכָה הָעֲשׂוּיָה, וְעַד בֵּית הַגִּבֹּרִים.  {ס} 
<A NAME="17"> </A>
<B>יז</B> אַחֲרָיו הֶחֱזִיקוּ הַלְוִיִּם, רְחוּם בֶּן-בָּנִי; עַל-יָדוֹ הֶחֱזִיק, חֲשַׁבְיָה שַׂר-חֲצִי-פֶלֶךְ קְעִילָה--לְפִלְכּוֹ.  {ס} 
<A NAME="18"> </A>
<B>יח</B> אַחֲרָיו הֶחֱזִיקוּ אֲחֵיהֶם, בַּוַּי בֶּן-חֵנָדָד, שַׂר, חֲצִי פֶּלֶךְ קְעִילָה.  {ס} 
<A NAME="19"> </A>
<B>יט</B> וַיְחַזֵּק עַל-יָדוֹ עֵזֶר בֶּן-יֵשׁוּעַ, שַׂר הַמִּצְפָּה--מִדָּה שֵׁנִית:  מִנֶּגֶד, עֲלֹת הַנֶּשֶׁק הַמִּקְצֹעַ.  {ס} 
<A NAME="20"> </A>
<B>כ</B> אַחֲרָיו הֶחֱרָה הֶחֱזִיק בָּרוּךְ בֶּן-זבי (זַכַּי), מִדָּה שֵׁנִית:  מִן-הַמִּקְצוֹעַ--עַד-פֶּתַח בֵּית אֶלְיָשִׁיב, הַכֹּהֵן הַגָּדוֹל.  {ס} 
<A NAME="21"> </A>
<B>כא</B> אַחֲרָיו הֶחֱזִיק, מְרֵמוֹת בֶּן-אוּרִיָּה בֶּן-הַקּוֹץ--מִדָּה שֵׁנִית:  מִפֶּתַח בֵּית אֶלְיָשִׁיב, וְעַד-תַּכְלִית בֵּית אֶלְיָשִׁיב.  {ס} 
<A NAME="22"> </A>
<B>כב</B> וְאַחֲרָיו הֶחֱזִיקוּ הַכֹּהֲנִים, אַנְשֵׁי הַכִּכָּר. 
<A NAME="23"> </A>
<B>כג</B> אַחֲרָיו הֶחֱזִיק בִּנְיָמִן וְחַשּׁוּב, נֶגֶד בֵּיתָם;  {ס}  אַחֲרָיו הֶחֱזִיק, עֲזַרְיָה בֶן-מַעֲשֵׂיָה בֶּן-עֲנָנְיָה--אֵצֶל בֵּיתוֹ.  {ס} 
<A NAME="24"> </A>
<B>כד</B> אַחֲרָיו הֶחֱזִיק, בִּנּוּי בֶּן-חֵנָדָד--מִדָּה שֵׁנִית:  מִבֵּית עֲזַרְיָה, עַד-הַמִּקְצוֹעַ וְעַד-הַפִּנָּה. 
<A NAME="25"> </A>
<B>כה</B> פָּלָל בֶּן-אוּזַי, מִנֶּגֶד הַמִּקְצוֹעַ, וְהַמִּגְדָּל הַיּוֹצֵא מִבֵּית הַמֶּלֶךְ הָעֶלְיוֹן, אֲשֶׁר לַחֲצַר הַמַּטָּרָה; אַחֲרָיו, פְּדָיָה בֶן-פַּרְעֹשׁ.  {ס} 
<A NAME="26"> </A>
<B>כו</B> וְהַנְּתִינִים--הָיוּ יֹשְׁבִים, בָּעֹפֶל:  עַד נֶגֶד שַׁעַר הַמַּיִם, לַמִּזְרָח, וְהַמִּגְדָּל, הַיּוֹצֵא.  {ס} 
<A NAME="27"> </A>
<B>כז</B> אַחֲרָיו הֶחֱזִיקוּ הַתְּקֹעִים, מִדָּה שֵׁנִית:  מִנֶּגֶד הַמִּגְדָּל הַגָּדוֹל, הַיּוֹצֵא, וְעַד, חוֹמַת הָעֹפֶל. 
<A NAME="28"> </A>
<B>כח</B> מֵעַל שַׁעַר הַסּוּסִים, הֶחֱזִיקוּ הַכֹּהֲנִים--אִישׁ, לְנֶגֶד בֵּיתוֹ.  {ס} 
<A NAME="29"> </A>
<B>כט</B> אַחֲרָיו הֶחֱזִיק צָדוֹק בֶּן-אִמֵּר, נֶגֶד בֵּיתוֹ;  {ס}  וְאַחֲרָיו הֶחֱזִיק שְׁמַעְיָה בֶן-שְׁכַנְיָה, שֹׁמֵר שַׁעַר הַמִּזְרָח.  {ס} 
<A NAME="30"> </A>
<B>ל</B> אחרי (אַחֲרָיו) הֶחֱזִיק חֲנַנְיָה בֶן-שֶׁלֶמְיָה, וְחָנוּן בֶּן-צָלָף הַשִּׁשִּׁי--מִדָּה שֵׁנִי;  {ס}  אַחֲרָיו הֶחֱזִיק, מְשֻׁלָּם בֶּן-בֶּרֶכְיָה--נֶגֶד, נִשְׁכָּתוֹ.  {ס} 
<A NAME="31"> </A>
<B>לא</B> אחרי (אַחֲרָיו) הֶחֱזִיק, מַלְכִּיָּה בֶּן-הַצֹּרְפִי--עַד-בֵּית הַנְּתִינִים, וְהָרֹכְלִים:  נֶגֶד שַׁעַר הַמִּפְקָד, וְעַד עֲלִיַּת הַפִּנָּה. 
<A NAME="32"> </A>
<B>לב</B> וּבֵין עֲלִיַּת הַפִּנָּה לְשַׁעַר הַצֹּאן, הֶחֱזִיקוּ הַצֹּרְפִים וְהָרֹכְלִים.  {פ}<BR>
<A NAME="33"> </A>
<B>לג</B> וַיְהִי כַּאֲשֶׁר שָׁמַע סַנְבַלַּט, כִּי-אֲנַחְנוּ בוֹנִים אֶת-הַחוֹמָה, וַיִּחַר לוֹ, וַיִּכְעַס הַרְבֵּה; וַיַּלְעֵג, עַל-הַיְּהוּדִים. 
<A NAME="34"> </A>
<B>לד</B> וַיֹּאמֶר לִפְנֵי אֶחָיו, וְחֵיל שֹׁמְרוֹן, וַיֹּאמֶר, מָה הַיְּהוּדִים הָאֲמֵלָלִים עֹשִׂים; הֲיַעַזְבוּ לָהֶם הֲיִזְבָּחוּ הַיְכַלּוּ בַיּוֹם, הַיְחַיּוּ אֶת-הָאֲבָנִים מֵעֲרֵמוֹת הֶעָפָר וְהֵמָּה שְׂרוּפוֹת. 
<A NAME="35"> </A>
<B>לה</B> וְטוֹבִיָּה הָעַמֹּנִי, אֶצְלוֹ; וַיֹּאמֶר, גַּם אֲשֶׁר-הֵם בּוֹנִים--אִם-יַעֲלֶה שׁוּעָל, וּפָרַץ חוֹמַת אַבְנֵיהֶם.  {פ}<BR>
<A NAME="36"> </A>
<B>לו</B> שְׁמַע אֱלֹהֵינוּ כִּי-הָיִינוּ בוּזָה, וְהָשֵׁב חֶרְפָּתָם אֶל-רֹאשָׁם; וּתְנֵם לְבִזָּה, בְּאֶרֶץ שִׁבְיָה. 
<A NAME="37"> </A>
<B>לז</B> וְאַל-תְּכַס, עַל-עֲו&zwj;ֹנָם, וְחַטָּאתָם, מִלְּפָנֶיךָ אַל-תִּמָּחֶה:  כִּי הִכְעִיסוּ, לְנֶגֶד הַבּוֹנִים. 
<A NAME="38"> </A>
<B>לח</B> וַנִּבְנֶה, אֶת-הַחוֹמָה, וַתִּקָּשֵׁר כָּל-הַחוֹמָה, עַד-חֶצְיָהּ; וַיְהִי לֵב לָעָם, לַעֲשׂוֹת.  {פ}</P>

<HR>
<P CLASS=s>
<A HREF="t0.html">תנ"ך</A> -
עזרא / נחמיה - <A HREF="t35.html">הכול</A><BR>עזרא פרק
<A HREF="t35a01.html">א</A>
<A HREF="t35a02.html">ב</A>
<A HREF="t35a03.html">ג</A>
<A HREF="t35a04.html">ד</A>
<A HREF="t35a05.html">ה</A>
<A HREF="t35a06.html">ו</A>
<A HREF="t35a07.html">ז</A>
<A HREF="t35a08.html">ח</A>
<A HREF="t35a09.html">ט</A>
<A HREF="t35a10.html">י</A>
- נחמיה פרק
<A HREF="t35b01.html">א</A>
<A HREF="t35b02.html">ב</A>
ג
<A HREF="t35b04.html">ד</A>
<A HREF="t35b05.html">ה</A>
<A HREF="t35b06.html">ו</A>
<A HREF="t35b07.html">ז</A>
<A HREF="t35b08.html">ח</A>
<A HREF="t35b09.html">ט</A>
<A HREF="t35b10.html">י</A>
<A HREF="t35b11.html">יא</A>
<A HREF="t35b12.html">יב</A>
<A HREF="t35b13.html">יג</A>
</P>
<HR>

</BODY></HTML>
