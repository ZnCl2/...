<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמות פרק יט</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
יט
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
<BR>
 <BR>
<A HREF="http://www.mechon-mamre.org/mp3/t0219.mp3" TARGET="_blank">האזנה לפרק זה</A>
</P>
<HR>

<H1>שמות פרק יט</H1>

<A NAME="1"> </A>
<P><B>א</B> בַּחֹדֶשׁ, הַשְּׁלִישִׁי, לְצֵאת בְּנֵי-יִשְׂרָאֵל, מֵאֶרֶץ מִצְרָיִם--בַּיּוֹם הַזֶּה, בָּאוּ מִדְבַּר סִינָי. 
<A NAME="2"> </A>
<B>ב</B> וַיִּסְעוּ מֵרְפִידִים, וַיָּבֹאוּ מִדְבַּר סִינַי, וַיַּחֲנוּ, בַּמִּדְבָּר; וַיִּחַן-שָׁם יִשְׂרָאֵל, נֶגֶד הָהָר. 
<A NAME="3"> </A>
<B>ג</B> וּמֹשֶׁה עָלָה, אֶל-הָאֱלֹהִים; וַיִּקְרָא אֵלָיו יְהוָה, מִן-הָהָר לֵאמֹר, כֹּה תֹאמַר לְבֵית יַעֲקֹב, וְתַגֵּיד לִבְנֵי יִשְׂרָאֵל. 
<A NAME="4"> </A>
<B>ד</B> אַתֶּם רְאִיתֶם, אֲשֶׁר עָשִׂיתִי לְמִצְרָיִם; וָאֶשָּׂא אֶתְכֶם עַל-כַּנְפֵי נְשָׁרִים, וָאָבִא אֶתְכֶם אֵלָי. 
<A NAME="5"> </A>
<B>ה</B> וְעַתָּה, אִם-שָׁמוֹעַ תִּשְׁמְעוּ בְּקֹלִי, וּשְׁמַרְתֶּם, אֶת-בְּרִיתִי--וִהְיִיתֶם לִי סְגֻלָּה מִכָּל-הָעַמִּים, כִּי-לִי כָּל-הָאָרֶץ. 
<A NAME="6"> </A>
<B>ו</B> וְאַתֶּם תִּהְיוּ-לִי מַמְלֶכֶת כֹּהֲנִים, וְגוֹי קָדוֹשׁ:  אֵלֶּה, הַדְּבָרִים, אֲשֶׁר תְּדַבֵּר, אֶל-בְּנֵי יִשְׂרָאֵל. 
<A NAME="7"> </A>
<B>ז</B> וַיָּבֹא מֹשֶׁה, וַיִּקְרָא לְזִקְנֵי הָעָם; וַיָּשֶׂם לִפְנֵיהֶם, אֵת כָּל-הַדְּבָרִים הָאֵלֶּה, אֲשֶׁר צִוָּהוּ, יְהוָה. 
<A NAME="8"> </A>
<B>ח</B> וַיַּעֲנוּ כָל-הָעָם יַחְדָּו וַיֹּאמְרוּ, כֹּל אֲשֶׁר-דִּבֶּר יְהוָה נַעֲשֶׂה; וַיָּשֶׁב מֹשֶׁה אֶת-דִּבְרֵי הָעָם, אֶל-יְהוָה. 
<A NAME="9"> </A>
<B>ט</B> וַיֹּאמֶר יְהוָה אֶל-מֹשֶׁה, הִנֵּה אָנֹכִי בָּא אֵלֶיךָ בְּעַב הֶעָנָן, בַּעֲבוּר יִשְׁמַע הָעָם בְּדַבְּרִי עִמָּךְ, וְגַם-בְּךָ יַאֲמִינוּ לְעוֹלָם; וַיַּגֵּד מֹשֶׁה אֶת-דִּבְרֵי הָעָם, אֶל-יְהוָה. 
<A NAME="10"> </A>
<B>י</B> וַיֹּאמֶר יְהוָה אֶל-מֹשֶׁה לֵךְ אֶל-הָעָם, וְקִדַּשְׁתָּם הַיּוֹם וּמָחָר; וְכִבְּסוּ, שִׂמְלֹתָם. 
<A NAME="11"> </A>
<B>יא</B> וְהָיוּ נְכֹנִים, לַיּוֹם הַשְּׁלִישִׁי:  כִּי בַּיּוֹם הַשְּׁלִשִׁי, יֵרֵד יְהוָה לְעֵינֵי כָל-הָעָם--עַל-הַר סִינָי. 
<A NAME="12"> </A>
<B>יב</B> וְהִגְבַּלְתָּ אֶת-הָעָם סָבִיב לֵאמֹר, הִשָּׁמְרוּ לָכֶם עֲלוֹת בָּהָר וּנְגֹעַ בְּקָצֵהוּ:  כָּל-הַנֹּגֵעַ בָּהָר, מוֹת יוּמָת. 
<A NAME="13"> </A>
<B>יג</B> לֹא-תִגַּע בּוֹ יָד, כִּי-סָקוֹל יִסָּקֵל אוֹ-יָרֹה יִיָּרֶה--אִם-בְּהֵמָה אִם-אִישׁ, לֹא יִחְיֶה; בִּמְשֹׁךְ, הַיֹּבֵל, הֵמָּה, יַעֲלוּ בָהָר. 
<A NAME="14"> </A>
<B>יד</B> וַיֵּרֶד מֹשֶׁה מִן-הָהָר, אֶל-הָעָם; וַיְקַדֵּשׁ, אֶת-הָעָם, וַיְכַבְּסוּ, שִׂמְלֹתָם. 
<A NAME="15"> </A>
<B>טו</B> וַיֹּאמֶר, אֶל-הָעָם, הֱיוּ נְכֹנִים, לִשְׁלֹשֶׁת יָמִים:  אַל-תִּגְּשׁוּ, אֶל-אִשָּׁה. 
<A NAME="16"> </A>
<B>טז</B> וַיְהִי בַיּוֹם הַשְּׁלִישִׁי בִּהְיֹת הַבֹּקֶר, וַיְהִי קֹלֹת וּבְרָקִים וְעָנָן כָּבֵד עַל-הָהָר, וְקֹל שֹׁפָר, חָזָק מְאֹד; וַיֶּחֱרַד כָּל-הָעָם, אֲשֶׁר בַּמַּחֲנֶה. 
<A NAME="17"> </A>
<B>יז</B> וַיּוֹצֵא מֹשֶׁה אֶת-הָעָם לִקְרַאת הָאֱלֹהִים, מִן-הַמַּחֲנֶה; וַיִּתְיַצְּבוּ, בְּתַחְתִּית הָהָר. 
<A NAME="18"> </A>
<B>יח</B> וְהַר סִינַי, עָשַׁן כֻּלּוֹ, מִפְּנֵי אֲשֶׁר יָרַד עָלָיו יְהוָה, בָּאֵשׁ; וַיַּעַל עֲשָׁנוֹ כְּעֶשֶׁן הַכִּבְשָׁן, וַיֶּחֱרַד כָּל-הָהָר מְאֹד. 
<A NAME="19"> </A>
<B>יט</B> וַיְהִי קוֹל הַשֹּׁפָר, הוֹלֵךְ וְחָזֵק מְאֹד; מֹשֶׁה יְדַבֵּר, וְהָאֱלֹהִים יַעֲנֶנּוּ בְקוֹל. 
<A NAME="20"> </A>
<B>כ</B> וַיֵּרֶד יְהוָה עַל-הַר סִינַי, אֶל-רֹאשׁ הָהָר; וַיִּקְרָא יְהוָה לְמֹשֶׁה אֶל-רֹאשׁ הָהָר, וַיַּעַל מֹשֶׁה. 
<A NAME="21"> </A>
<B>כא</B> וַיֹּאמֶר יְהוָה אֶל-מֹשֶׁה, רֵד הָעֵד בָּעָם:  פֶּן-יֶהֶרְסוּ אֶל-יְהוָה לִרְאוֹת, וְנָפַל מִמֶּנּוּ רָב. 
<A NAME="22"> </A>
<B>כב</B> וְגַם הַכֹּהֲנִים הַנִּגָּשִׁים אֶל-יְהוָה, יִתְקַדָּשׁוּ:  פֶּן-יִפְרֹץ בָּהֶם, יְהוָה. 
<A NAME="23"> </A>
<B>כג</B> וַיֹּאמֶר מֹשֶׁה, אֶל-יְהוָה, לֹא-יוּכַל הָעָם, לַעֲלֹת אֶל-הַר סִינָי:  כִּי-אַתָּה הַעֵדֹתָה בָּנוּ, לֵאמֹר, הַגְבֵּל אֶת-הָהָר, וְקִדַּשְׁתּוֹ. 
<A NAME="24"> </A>
<B>כד</B> וַיֹּאמֶר אֵלָיו יְהוָה לֶךְ-רֵד, וְעָלִיתָ אַתָּה וְאַהֲרֹן עִמָּךְ; וְהַכֹּהֲנִים וְהָעָם, אַל-יֶהֶרְסוּ לַעֲלֹת אֶל-יְהוָה--פֶּן-יִפְרָץ-בָּם. 
<A NAME="25"> </A>
<B>כה</B> וַיֵּרֶד מֹשֶׁה, אֶל-הָעָם; וַיֹּאמֶר, אֲלֵהֶם.  {ס}</P>

<HR>
<P CLASS=s>
<A HREF="t0.html">תנ"ך</A> -
שמות - <A HREF="t02.html">הכול</A><BR>פרק
<A HREF="t0201.html">א</A>
<A HREF="t0202.html">ב</A>
<A HREF="t0203.html">ג</A>
<A HREF="t0204.html">ד</A>
<A HREF="t0205.html">ה</A>
<A HREF="t0206.html">ו</A>
<A HREF="t0207.html">ז</A>
<A HREF="t0208.html">ח</A>
<A HREF="t0209.html">ט</A>
<A HREF="t0210.html">י</A>
<A HREF="t0211.html">יא</A>
<A HREF="t0212.html">יב</A>
<A HREF="t0213.html">יג</A>
<A HREF="t0214.html">יד</A>
<A HREF="t0215.html">טו</A>
<A HREF="t0216.html">טז</A>
<A HREF="t0217.html">יז</A>
<A HREF="t0218.html">יח</A>
יט
<A HREF="t0220.html">כ</A>
<A HREF="t0221.html">כא</A>
<A HREF="t0222.html">כב</A>
<A HREF="t0223.html">כג</A>
<A HREF="t0224.html">כד</A>
<A HREF="t0225.html">כה</A>
<A HREF="t0226.html">כו</A>
<A HREF="t0227.html">כז</A>
<A HREF="t0228.html">כח</A>
<A HREF="t0229.html">כט</A>
<A HREF="t0230.html">ל</A>
<A HREF="t0231.html">לא</A>
<A HREF="t0232.html">לב</A>
<A HREF="t0233.html">לג</A>
<A HREF="t0234.html">לד</A>
<A HREF="t0235.html">לה</A>
<A HREF="t0236.html">לו</A>
<A HREF="t0237.html">לז</A>
<A HREF="t0238.html">לח</A>
<A HREF="t0239.html">לט</A>
<A HREF="t0240.html">מ</A>
</P>
<HR>

</BODY></HTML>
