<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - בראשית פרק לז</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
<A HREF="t0108.html">ח</A>
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
<A HREF="t0119.html">יט</A>
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
לז
<A HREF="t0138.html">לח</A>
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
<BR>
 <BR>
<A HREF="http://www.mechon-mamre.org/mp3/t0137.mp3" TARGET="_blank">האזנה לפרק זה</A>
</P>
<HR>

<H1>בראשית פרק לז</H1>

<A NAME="1"> </A>
<P><B>א</B> וַיֵּשֶׁב יַעֲקֹב, בְּאֶרֶץ מְגוּרֵי אָבִיו--בְּאֶרֶץ, כְּנָעַן. 
<A NAME="2"> </A>
<B>ב</B> אֵלֶּה תֹּלְדוֹת יַעֲקֹב, יוֹסֵף בֶּן-שְׁבַע-עֶשְׂרֵה שָׁנָה הָיָה רֹעֶה אֶת-אֶחָיו בַּצֹּאן, וְהוּא נַעַר אֶת-בְּנֵי בִלְהָה וְאֶת-בְּנֵי זִלְפָּה, נְשֵׁי אָבִיו; וַיָּבֵא יוֹסֵף אֶת-דִּבָּתָם רָעָה, אֶל-אֲבִיהֶם. 
<A NAME="3"> </A>
<B>ג</B> וְיִשְׂרָאֵל, אָהַב אֶת-יוֹסֵף מִכָּל-בָּנָיו--כִּי-בֶן-זְקֻנִים הוּא, לוֹ; וְעָשָׂה לוֹ, כְּתֹנֶת פַּסִּים. 
<A NAME="4"> </A>
<B>ד</B> וַיִּרְאוּ אֶחָיו, כִּי-אֹתוֹ אָהַב אֲבִיהֶם מִכָּל-אֶחָיו--וַיִּשְׂנְאוּ, אֹתוֹ; וְלֹא יָכְלוּ, דַּבְּרוֹ לְשָׁלֹם. 
<A NAME="5"> </A>
<B>ה</B> וַיַּחֲלֹם יוֹסֵף חֲלוֹם, וַיַּגֵּד לְאֶחָיו; וַיּוֹסִפוּ עוֹד, שְׂנֹא אֹתוֹ. 
<A NAME="6"> </A>
<B>ו</B> וַיֹּאמֶר, אֲלֵיהֶם:  שִׁמְעוּ-נָא, הַחֲלוֹם הַזֶּה אֲשֶׁר חָלָמְתִּי. 
<A NAME="7"> </A>
<B>ז</B> וְהִנֵּה אֲנַחְנוּ מְאַלְּמִים אֲלֻמִּים, בְּתוֹךְ הַשָּׂדֶה, וְהִנֵּה קָמָה אֲלֻמָּתִי, וְגַם-נִצָּבָה; וְהִנֵּה תְסֻבֶּינָה אֲלֻמֹּתֵיכֶם, וַתִּשְׁתַּחֲוֶיןָ לַאֲלֻמָּתִי. 
<A NAME="8"> </A>
<B>ח</B> וַיֹּאמְרוּ לוֹ, אֶחָיו, הֲמָלֹךְ תִּמְלֹךְ עָלֵינוּ, אִם-מָשׁוֹל תִּמְשֹׁל בָּנוּ; וַיּוֹסִפוּ עוֹד שְׂנֹא אֹתוֹ, עַל-חֲלֹמֹתָיו וְעַל-דְּבָרָיו. 
<A NAME="9"> </A>
<B>ט</B> וַיַּחֲלֹם עוֹד חֲלוֹם אַחֵר, וַיְסַפֵּר אֹתוֹ לְאֶחָיו; וַיֹּאמֶר, הִנֵּה חָלַמְתִּי חֲלוֹם עוֹד, וְהִנֵּה הַשֶּׁמֶשׁ וְהַיָּרֵחַ וְאַחַד עָשָׂר כּוֹכָבִים, מִשְׁתַּחֲוִים לִי. 
<A NAME="10"> </A>
<B>י</B> וַיְסַפֵּר אֶל-אָבִיו, וְאֶל-אֶחָיו, וַיִּגְעַר-בּוֹ אָבִיו, וַיֹּאמֶר לוֹ מָה הַחֲלוֹם הַזֶּה אֲשֶׁר חָלָמְתָּ:  הֲבוֹא נָבוֹא, אֲנִי וְאִמְּךָ וְאַחֶיךָ, לְהִשְׁתַּחֲו&zwj;ֹת לְךָ, אָרְצָה. 
<A NAME="11"> </A>
<B>יא</B> וַיְקַנְאוּ-בוֹ, אֶחָיו; וְאָבִיו, שָׁמַר אֶת-הַדָּבָר. 
<A NAME="12"> </A>
<B>יב</B> וַיֵּלְכוּ, אֶחָיו, לִרְעוֹת אֶת-צֹאן אֲבִיהֶם, בִּשְׁכֶם. 
<A NAME="13"> </A>
<B>יג</B> וַיֹּאמֶר יִשְׂרָאֵל אֶל-יוֹסֵף, הֲלוֹא אַחֶיךָ רֹעִים בִּשְׁכֶם--לְכָה, וְאֶשְׁלָחֲךָ אֲלֵיהֶם; וַיֹּאמֶר לוֹ, הִנֵּנִי. 
<A NAME="14"> </A>
<B>יד</B> וַיֹּאמֶר לוֹ, לֶךְ-נָא רְאֵה אֶת-שְׁלוֹם אַחֶיךָ וְאֶת-שְׁלוֹם הַצֹּאן, וַהֲשִׁבֵנִי, דָּבָר; וַיִּשְׁלָחֵהוּ מֵעֵמֶק חֶבְרוֹן, וַיָּבֹא שְׁכֶמָה. 
<A NAME="15"> </A>
<B>טו</B> וַיִּמְצָאֵהוּ אִישׁ, וְהִנֵּה תֹעֶה בַּשָּׂדֶה; וַיִּשְׁאָלֵהוּ הָאִישׁ לֵאמֹר, מַה-תְּבַקֵּשׁ. 
<A NAME="16"> </A>
<B>טז</B> וַיֹּאמֶר, אֶת-אַחַי אָנֹכִי מְבַקֵּשׁ; הַגִּידָה-נָּא לִי, אֵיפֹה הֵם רֹעִים. 
<A NAME="17"> </A>
<B>יז</B> וַיֹּאמֶר הָאִישׁ, נָסְעוּ מִזֶּה--כִּי שָׁמַעְתִּי אֹמְרִים, נֵלְכָה דֹּתָיְנָה; וַיֵּלֶךְ יוֹסֵף אַחַר אֶחָיו, וַיִּמְצָאֵם בְּדֹתָן. 
<A NAME="18"> </A>
<B>יח</B> וַיִּרְאוּ אֹתוֹ, מֵרָחֹק; וּבְטֶרֶם יִקְרַב אֲלֵיהֶם, וַיִּתְנַכְּלוּ אֹתוֹ לַהֲמִיתוֹ. 
<A NAME="19"> </A>
<B>יט</B> וַיֹּאמְרוּ, אִישׁ אֶל-אָחִיו:  הִנֵּה, בַּעַל הַחֲלֹמוֹת הַלָּזֶה--בָּא. 
<A NAME="20"> </A>
<B>כ</B> וְעַתָּה לְכוּ וְנַהַרְגֵהוּ, וְנַשְׁלִכֵהוּ בְּאַחַד הַבֹּרוֹת, וְאָמַרְנוּ, חַיָּה רָעָה אֲכָלָתְהוּ; וְנִרְאֶה, מַה-יִּהְיוּ חֲלֹמֹתָיו. 
<A NAME="21"> </A>
<B>כא</B> וַיִּשְׁמַע רְאוּבֵן, וַיַּצִּלֵהוּ מִיָּדָם; וַיֹּאמֶר, לֹא נַכֶּנּוּ נָפֶשׁ. 
<A NAME="22"> </A>
<B>כב</B> וַיֹּאמֶר אֲלֵהֶם רְאוּבֵן, אַל-תִּשְׁפְּכוּ-דָם--הַשְׁלִיכוּ אֹתוֹ אֶל-הַבּוֹר הַזֶּה אֲשֶׁר בַּמִּדְבָּר, וְיָד אַל-תִּשְׁלְחוּ-בוֹ:  לְמַעַן, הַצִּיל אֹתוֹ מִיָּדָם, לַהֲשִׁיבוֹ, אֶל-אָבִיו. 
<A NAME="23"> </A>
<B>כג</B> וַיְהִי, כַּאֲשֶׁר-בָּא יוֹסֵף אֶל-אֶחָיו; וַיַּפְשִׁיטוּ אֶת-יוֹסֵף אֶת-כֻּתָּנְתּוֹ, אֶת-כְּתֹנֶת הַפַּסִּים אֲשֶׁר עָלָיו. 
<A NAME="24"> </A>
<B>כד</B> וַיִּקָּחֻהוּ--וַיַּשְׁלִכוּ אֹתוֹ, הַבֹּרָה; וְהַבּוֹר רֵק, אֵין בּוֹ מָיִם. 
<A NAME="25"> </A>
<B>כה</B> וַיֵּשְׁבוּ, לֶאֱכָל-לֶחֶם, וַיִּשְׂאוּ עֵינֵיהֶם וַיִּרְאוּ, וְהִנֵּה אֹרְחַת יִשְׁמְעֵאלִים בָּאָה מִגִּלְעָד; וּגְמַלֵּיהֶם נֹשְׂאִים, נְכֹאת וּצְרִי וָלֹט--הוֹלְכִים, לְהוֹרִיד מִצְרָיְמָה. 
<A NAME="26"> </A>
<B>כו</B> וַיֹּאמֶר יְהוּדָה, אֶל-אֶחָיו:  מַה-בֶּצַע, כִּי נַהֲרֹג אֶת-אָחִינוּ, וְכִסִּינוּ, אֶת-דָּמוֹ. 
<A NAME="27"> </A>
<B>כז</B> לְכוּ וְנִמְכְּרֶנּוּ לַיִּשְׁמְעֵאלִים, וְיָדֵנוּ אַל-תְּהִי-בוֹ, כִּי-אָחִינוּ בְשָׂרֵנוּ, הוּא; וַיִּשְׁמְעוּ, אֶחָיו. 
<A NAME="28"> </A>
<B>כח</B> וַיַּעַבְרוּ אֲנָשִׁים מִדְיָנִים סֹחֲרִים, וַיִּמְשְׁכוּ וַיַּעֲלוּ אֶת-יוֹסֵף מִן-הַבּוֹר, וַיִּמְכְּרוּ אֶת-יוֹסֵף לַיִּשְׁמְעֵאלִים, בְּעֶשְׂרִים כָּסֶף; וַיָּבִיאוּ אֶת-יוֹסֵף, מִצְרָיְמָה. 
<A NAME="29"> </A>
<B>כט</B> וַיָּשָׁב רְאוּבֵן אֶל-הַבּוֹר, וְהִנֵּה אֵין-יוֹסֵף בַּבּוֹר; וַיִּקְרַע, אֶת-בְּגָדָיו. 
<A NAME="30"> </A>
<B>ל</B> וַיָּשָׁב אֶל-אֶחָיו, וַיֹּאמַר:  הַיֶּלֶד אֵינֶנּוּ, וַאֲנִי אָנָה אֲנִי-בָא. 
<A NAME="31"> </A>
<B>לא</B> וַיִּקְחוּ, אֶת-כְּתֹנֶת יוֹסֵף; וַיִּשְׁחֲטוּ שְׂעִיר עִזִּים, וַיִּטְבְּלוּ אֶת-הַכֻּתֹּנֶת בַּדָּם. 
<A NAME="32"> </A>
<B>לב</B> וַיְשַׁלְּחוּ אֶת-כְּתֹנֶת הַפַּסִּים, וַיָּבִיאוּ אֶל-אֲבִיהֶם, וַיֹּאמְרוּ, זֹאת מָצָאנוּ:  הַכֶּר-נָא, הַכְּתֹנֶת בִּנְךָ הִוא--אִם-לֹא. 
<A NAME="33"> </A>
<B>לג</B> וַיַּכִּירָהּ וַיֹּאמֶר כְּתֹנֶת בְּנִי, חַיָּה רָעָה אֲכָלָתְהוּ; טָרֹף טֹרַף, יוֹסֵף. 
<A NAME="34"> </A>
<B>לד</B> וַיִּקְרַע יַעֲקֹב שִׂמְלֹתָיו, וַיָּשֶׂם שַׂק בְּמָתְנָיו; וַיִּתְאַבֵּל עַל-בְּנוֹ, יָמִים רַבִּים. 
<A NAME="35"> </A>
<B>לה</B> וַיָּקֻמוּ כָל-בָּנָיו וְכָל-בְּנֹתָיו לְנַחֲמוֹ, וַיְמָאֵן לְהִתְנַחֵם, וַיֹּאמֶר, כִּי-אֵרֵד אֶל-בְּנִי אָבֵל שְׁאֹלָה; וַיֵּבְךְּ אֹתוֹ, אָבִיו. 
<A NAME="36"> </A>
<B>לו</B> וְהַמְּדָנִים--מָכְרוּ אֹתוֹ, אֶל-מִצְרָיִם:  לְפוֹטִיפַר סְרִיס פַּרְעֹה, שַׂר הַטַּבָּחִים.  {פ}</P>

<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
<A HREF="t0108.html">ח</A>
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
<A HREF="t0119.html">יט</A>
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
לז
<A HREF="t0138.html">לח</A>
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
</P>
<HR>

</BODY></HTML>
