<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברים פרק כג</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
דברים - <A HREF="t05.html">הכול</A><BR>פרק
<A HREF="t0501.html">א</A>
<A HREF="t0502.html">ב</A>
<A HREF="t0503.html">ג</A>
<A HREF="t0504.html">ד</A>
<A HREF="t0505.html">ה</A>
<A HREF="t0506.html">ו</A>
<A HREF="t0507.html">ז</A>
<A HREF="t0508.html">ח</A>
<A HREF="t0509.html">ט</A>
<A HREF="t0510.html">י</A>
<A HREF="t0511.html">יא</A>
<A HREF="t0512.html">יב</A>
<A HREF="t0513.html">יג</A>
<A HREF="t0514.html">יד</A>
<A HREF="t0515.html">טו</A>
<A HREF="t0516.html">טז</A>
<A HREF="t0517.html">יז</A>
<A HREF="t0518.html">יח</A>
<A HREF="t0519.html">יט</A>
<A HREF="t0520.html">כ</A>
<A HREF="t0521.html">כא</A>
<A HREF="t0522.html">כב</A>
כג
<A HREF="t0524.html">כד</A>
<A HREF="t0525.html">כה</A>
<A HREF="t0526.html">כו</A>
<A HREF="t0527.html">כז</A>
<A HREF="t0528.html">כח</A>
<A HREF="t0529.html">כט</A>
<A HREF="t0530.html">ל</A>
<A HREF="t0531.html">לא</A>
<A HREF="t0532.html">לב</A>
<A HREF="t0533.html">לג</A>
<A HREF="t0534.html">לד</A>
<BR>
 <BR>
<A HREF="http://www.mechon-mamre.org/mp3/t0523.mp3" TARGET="_blank">האזנה לפרק זה</A>
</P>
<HR>

<H1>דברים פרק כג</H1>

<A NAME="1"> </A>
<P><B>א</B> לֹא-יִקַּח אִישׁ, אֶת-אֵשֶׁת אָבִיו; וְלֹא יְגַלֶּה, כְּנַף אָבִיו.  {ס} 
<A NAME="2"> </A>
<B>ב</B> לֹא-יָבֹא פְצוּעַ-דַּכָּא וּכְרוּת שָׁפְכָה, בִּקְהַל יְהוָה.  {ס} 
<A NAME="3"> </A>
<B>ג</B> לֹא-יָבֹא מַמְזֵר, בִּקְהַל יְהוָה:  גַּם דּוֹר עֲשִׂירִי, לֹא-יָבֹא לוֹ בִּקְהַל יְהוָה.  {ס} 
<A NAME="4"> </A>
<B>ד</B> לֹא-יָבֹא עַמּוֹנִי וּמוֹאָבִי, בִּקְהַל יְהוָה:  גַּם דּוֹר עֲשִׂירִי, לֹא-יָבֹא לָהֶם בִּקְהַל יְהוָה עַד-עוֹלָם. 
<A NAME="5"> </A>
<B>ה</B> עַל-דְּבַר אֲשֶׁר לֹא-קִדְּמוּ אֶתְכֶם, בַּלֶּחֶם וּבַמַּיִם, בַּדֶּרֶךְ, בְּצֵאתְכֶם מִמִּצְרָיִם; וַאֲשֶׁר שָׂכַר עָלֶיךָ אֶת-בִּלְעָם בֶּן-בְּעוֹר, מִפְּתוֹר אֲרַם נַהֲרַיִם--לְקַלְלֶךָּ. 
<A NAME="6"> </A>
<B>ו</B> וְלֹא-אָבָה יְהוָה אֱלֹהֶיךָ, לִשְׁמֹעַ אֶל-בִּלְעָם, וַיַּהֲפֹךְ יְהוָה אֱלֹהֶיךָ לְּךָ אֶת-הַקְּלָלָה, לִבְרָכָה:  כִּי אֲהֵבְךָ, יְהוָה אֱלֹהֶיךָ. 
<A NAME="7"> </A>
<B>ז</B> לֹא-תִדְרֹשׁ שְׁלֹמָם, וְטֹבָתָם, כָּל-יָמֶיךָ, לְעוֹלָם.  {ס} 
<A NAME="8"> </A>
<B>ח</B> לֹא-תְתַעֵב אֲדֹמִי, כִּי אָחִיךָ הוּא; לֹא-תְתַעֵב מִצְרִי, כִּי-גֵר הָיִיתָ בְאַרְצוֹ. 
<A NAME="9"> </A>
<B>ט</B> בָּנִים אֲשֶׁר-יִוָּלְדוּ לָהֶם, דּוֹר שְׁלִישִׁי--יָבֹא לָהֶם, בִּקְהַל יְהוָה.  {ס} 
<A NAME="10"> </A>
<B>י</B> כִּי-תֵצֵא מַחֲנֶה, עַל-אֹיְבֶיךָ:  וְנִשְׁמַרְתָּ--מִכֹּל, דָּבָר רָע. 
<A NAME="11"> </A>
<B>יא</B> כִּי-יִהְיֶה בְךָ אִישׁ, אֲשֶׁר לֹא-יִהְיֶה טָהוֹר מִקְּרֵה-לָיְלָה--וְיָצָא אֶל-מִחוּץ לַמַּחֲנֶה, לֹא יָבֹא אֶל-תּוֹךְ הַמַּחֲנֶה. 
<A NAME="12"> </A>
<B>יב</B> וְהָיָה לִפְנוֹת-עֶרֶב, יִרְחַץ בַּמָּיִם; וּכְבֹא הַשֶּׁמֶשׁ, יָבֹא אֶל-תּוֹךְ הַמַּחֲנֶה. 
<A NAME="13"> </A>
<B>יג</B> וְיָד תִּהְיֶה לְךָ, מִחוּץ לַמַּחֲנֶה; וְיָצָאתָ שָּׁמָּה, חוּץ. 
<A NAME="14"> </A>
<B>יד</B> וְיָתֵד תִּהְיֶה לְךָ, עַל-אֲזֵנֶךָ; וְהָיָה, בְּשִׁבְתְּךָ חוּץ, וְחָפַרְתָּה בָהּ, וְשַׁבְתָּ וְכִסִּיתָ אֶת-צֵאָתֶךָ. 
<A NAME="15"> </A>
<B>טו</B> כִּי יְהוָה אֱלֹהֶיךָ מִתְהַלֵּךְ בְּקֶרֶב מַחֲנֶךָ, לְהַצִּילְךָ וְלָתֵת אֹיְבֶיךָ לְפָנֶיךָ, וְהָיָה מַחֲנֶיךָ, קָדוֹשׁ:  וְלֹא-יִרְאֶה בְךָ עֶרְוַת דָּבָר, וְשָׁב מֵאַחֲרֶיךָ.  {ס} 
<A NAME="16"> </A>
<B>טז</B> לֹא-תַסְגִּיר עֶבֶד, אֶל-אֲדֹנָיו, אֲשֶׁר-יִנָּצֵל אֵלֶיךָ, מֵעִם אֲדֹנָיו. 
<A NAME="17"> </A>
<B>יז</B> עִמְּךָ יֵשֵׁב בְּקִרְבְּךָ, בַּמָּקוֹם אֲשֶׁר-יִבְחַר בְּאַחַד שְׁעָרֶיךָ--בַּטּוֹב לוֹ; לֹא, תּוֹנֶנּוּ.  {ס} 
<A NAME="18"> </A>
<B>יח</B> לֹא-תִהְיֶה קְדֵשָׁה, מִבְּנוֹת יִשְׂרָאֵל; וְלֹא-יִהְיֶה קָדֵשׁ, מִבְּנֵי יִשְׂרָאֵל. 
<A NAME="19"> </A>
<B>יט</B> לֹא-תָבִיא אֶתְנַן זוֹנָה וּמְחִיר כֶּלֶב, בֵּית יְהוָה אֱלֹהֶיךָ--לְכָל-נֶדֶר:  כִּי תוֹעֲבַת יְהוָה אֱלֹהֶיךָ, גַּם-שְׁנֵיהֶם.  {ס} 
<A NAME="20"> </A>
<B>כ</B> לֹא-תַשִּׁיךְ לְאָחִיךָ, נֶשֶׁךְ כֶּסֶף נֶשֶׁךְ אֹכֶל:  נֶשֶׁךְ, כָּל-דָּבָר אֲשֶׁר יִשָּׁךְ. 
<A NAME="21"> </A>
<B>כא</B> לַנָּכְרִי תַשִּׁיךְ, וּלְאָחִיךָ לֹא תַשִּׁיךְ--לְמַעַן יְבָרֶכְךָ יְהוָה אֱלֹהֶיךָ, בְּכֹל מִשְׁלַח יָדֶךָ, עַל-הָאָרֶץ, אֲשֶׁר-אַתָּה בָא-שָׁמָּה לְרִשְׁתָּהּ.  {ס} 
<A NAME="22"> </A>
<B>כב</B> כִּי-תִדֹּר נֶדֶר לַיהוָה אֱלֹהֶיךָ, לֹא תְאַחֵר לְשַׁלְּמוֹ:  כִּי-דָרֹשׁ יִדְרְשֶׁנּוּ יְהוָה אֱלֹהֶיךָ, מֵעִמָּךְ, וְהָיָה בְךָ, חֵטְא. 
<A NAME="23"> </A>
<B>כג</B> וְכִי תֶחְדַּל, לִנְדֹּר--לֹא-יִהְיֶה בְךָ, חֵטְא. 
<A NAME="24"> </A>
<B>כד</B> מוֹצָא שְׂפָתֶיךָ, תִּשְׁמֹר וְעָשִׂיתָ:  כַּאֲשֶׁר נָדַרְתָּ לַיהוָה אֱלֹהֶיךָ, נְדָבָה, אֲשֶׁר דִּבַּרְתָּ, בְּפִיךָ.  {ס} 
<A NAME="25"> </A>
<B>כה</B> כִּי תָבֹא בְּכֶרֶם רֵעֶךָ, וְאָכַלְתָּ עֲנָבִים כְּנַפְשְׁךָ שָׂבְעֶךָ; וְאֶל-כֶּלְיְךָ, לֹא תִתֵּן.  {ס} 
<A NAME="26"> </A>
<B>כו</B> כִּי תָבֹא בְּקָמַת רֵעֶךָ, וְקָטַפְתָּ מְלִילֹת בְּיָדֶךָ; וְחֶרְמֵשׁ לֹא תָנִיף, עַל קָמַת רֵעֶךָ.  {ס}</P>

<HR>
<P CLASS=s>
<A HREF="t0.html">תנ"ך</A> -
דברים - <A HREF="t05.html">הכול</A><BR>פרק
<A HREF="t0501.html">א</A>
<A HREF="t0502.html">ב</A>
<A HREF="t0503.html">ג</A>
<A HREF="t0504.html">ד</A>
<A HREF="t0505.html">ה</A>
<A HREF="t0506.html">ו</A>
<A HREF="t0507.html">ז</A>
<A HREF="t0508.html">ח</A>
<A HREF="t0509.html">ט</A>
<A HREF="t0510.html">י</A>
<A HREF="t0511.html">יא</A>
<A HREF="t0512.html">יב</A>
<A HREF="t0513.html">יג</A>
<A HREF="t0514.html">יד</A>
<A HREF="t0515.html">טו</A>
<A HREF="t0516.html">טז</A>
<A HREF="t0517.html">יז</A>
<A HREF="t0518.html">יח</A>
<A HREF="t0519.html">יט</A>
<A HREF="t0520.html">כ</A>
<A HREF="t0521.html">כא</A>
<A HREF="t0522.html">כב</A>
כג
<A HREF="t0524.html">כד</A>
<A HREF="t0525.html">כה</A>
<A HREF="t0526.html">כו</A>
<A HREF="t0527.html">כז</A>
<A HREF="t0528.html">כח</A>
<A HREF="t0529.html">כט</A>
<A HREF="t0530.html">ל</A>
<A HREF="t0531.html">לא</A>
<A HREF="t0532.html">לב</A>
<A HREF="t0533.html">לג</A>
<A HREF="t0534.html">לד</A>
</P>
<HR>

</BODY></HTML>
