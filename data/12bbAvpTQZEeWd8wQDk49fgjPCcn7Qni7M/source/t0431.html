<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - במדבר פרק לא</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
במדבר - <A HREF="t04.html">הכול</A><BR>פרק
<A HREF="t0401.html">א</A>
<A HREF="t0402.html">ב</A>
<A HREF="t0403.html">ג</A>
<A HREF="t0404.html">ד</A>
<A HREF="t0405.html">ה</A>
<A HREF="t0406.html">ו</A>
<A HREF="t0407.html">ז</A>
<A HREF="t0408.html">ח</A>
<A HREF="t0409.html">ט</A>
<A HREF="t0410.html">י</A>
<A HREF="t0411.html">יא</A>
<A HREF="t0412.html">יב</A>
<A HREF="t0413.html">יג</A>
<A HREF="t0414.html">יד</A>
<A HREF="t0415.html">טו</A>
<A HREF="t0416.html">טז</A>
<A HREF="t0417.html">יז</A>
<A HREF="t0418.html">יח</A>
<A HREF="t0419.html">יט</A>
<A HREF="t0420.html">כ</A>
<A HREF="t0421.html">כא</A>
<A HREF="t0422.html">כב</A>
<A HREF="t0423.html">כג</A>
<A HREF="t0424.html">כד</A>
<A HREF="t0425.html">כה</A>
<A HREF="t0426.html">כו</A>
<A HREF="t0427.html">כז</A>
<A HREF="t0428.html">כח</A>
<A HREF="t0429.html">כט</A>
<A HREF="t0430.html">ל</A>
לא
<A HREF="t0432.html">לב</A>
<A HREF="t0433.html">לג</A>
<A HREF="t0434.html">לד</A>
<A HREF="t0435.html">לה</A>
<A HREF="t0436.html">לו</A>
<BR>
 <BR>
<A HREF="http://www.mechon-mamre.org/mp3/t0431.mp3" TARGET="_blank">האזנה לפרק זה</A>
</P>
<HR>

<H1>במדבר פרק לא</H1>

<A NAME="1"> </A>
<P><B>א</B> וַיְדַבֵּר יְהוָה, אֶל-מֹשֶׁה לֵּאמֹר. 
<A NAME="2"> </A>
<B>ב</B> נְקֹם, נִקְמַת בְּנֵי יִשְׂרָאֵל, מֵאֵת, הַמִּדְיָנִים; אַחַר, תֵּאָסֵף אֶל-עַמֶּיךָ. 
<A NAME="3"> </A>
<B>ג</B> וַיְדַבֵּר מֹשֶׁה אֶל-הָעָם לֵאמֹר, הֵחָלְצוּ מֵאִתְּכֶם אֲנָשִׁים לַצָּבָא; וְיִהְיוּ, עַל-מִדְיָן, לָתֵת נִקְמַת-יְהוָה, בְּמִדְיָן. 
<A NAME="4"> </A>
<B>ד</B> אֶלֶף, לַמַּטֶּה, אֶלֶף, לַמַּטֶּה--לְכֹל מַטּוֹת יִשְׂרָאֵל, תִּשְׁלְחוּ לַצָּבָא. 
<A NAME="5"> </A>
<B>ה</B> וַיִּמָּסְרוּ מֵאַלְפֵי יִשְׂרָאֵל, אֶלֶף לַמַּטֶּה--שְׁנֵים-עָשָׂר אֶלֶף, חֲלוּצֵי צָבָא. 
<A NAME="6"> </A>
<B>ו</B> וַיִּשְׁלַח אֹתָם מֹשֶׁה אֶלֶף לַמַּטֶּה, לַצָּבָא:  אֹתָם וְאֶת-פִּינְחָס בֶּן-אֶלְעָזָר הַכֹּהֵן, לַצָּבָא, וּכְלֵי הַקֹּדֶשׁ וַחֲצֹצְרוֹת הַתְּרוּעָה, בְּיָדוֹ. 
<A NAME="7"> </A>
<B>ז</B> וַיִּצְבְּאוּ, עַל-מִדְיָן, כַּאֲשֶׁר צִוָּה יְהוָה, אֶת-מֹשֶׁה; וַיַּהַרְגוּ, כָּל-זָכָר. 
<A NAME="8"> </A>
<B>ח</B> וְאֶת-מַלְכֵי מִדְיָן הָרְגוּ עַל-חַלְלֵיהֶם, אֶת-אֱוִי וְאֶת-רֶקֶם וְאֶת-צוּר וְאֶת-חוּר וְאֶת-רֶבַע--חֲמֵשֶׁת, מַלְכֵי מִדְיָן; וְאֵת בִּלְעָם בֶּן-בְּעוֹר, הָרְגוּ בֶּחָרֶב. 
<A NAME="9"> </A>
<B>ט</B> וַיִּשְׁבּוּ בְנֵי-יִשְׂרָאֵל אֶת-נְשֵׁי מִדְיָן, וְאֶת-טַפָּם; וְאֵת כָּל-בְּהֶמְתָּם וְאֶת-כָּל-מִקְנֵהֶם וְאֶת-כָּל-חֵילָם, בָּזָזוּ. 
<A NAME="10"> </A>
<B>י</B> וְאֵת כָּל-עָרֵיהֶם בְּמוֹשְׁבֹתָם, וְאֵת כָּל-טִירֹתָם--שָׂרְפוּ, בָּאֵשׁ. 
<A NAME="11"> </A>
<B>יא</B> וַיִּקְחוּ, אֶת-כָּל-הַשָּׁלָל, וְאֵת, כָּל-הַמַּלְקוֹחַ--בָּאָדָם, וּבַבְּהֵמָה. 
<A NAME="12"> </A>
<B>יב</B> וַיָּבִאוּ אֶל-מֹשֶׁה וְאֶל-אֶלְעָזָר הַכֹּהֵן וְאֶל-עֲדַת בְּנֵי-יִשְׂרָאֵל, אֶת-הַשְּׁבִי וְאֶת-הַמַּלְקוֹחַ וְאֶת-הַשָּׁלָל--אֶל-הַמַּחֲנֶה:  אֶל-עַרְבֹת מוֹאָב, אֲשֶׁר עַל-יַרְדֵּן יְרֵחוֹ.  {ס} 
<A NAME="13"> </A>
<B>יג</B> וַיֵּצְאוּ מֹשֶׁה וְאֶלְעָזָר הַכֹּהֵן, וְכָל-נְשִׂיאֵי הָעֵדָה--לִקְרָאתָם:  אֶל-מִחוּץ, לַמַּחֲנֶה. 
<A NAME="14"> </A>
<B>יד</B> וַיִּקְצֹף מֹשֶׁה, עַל פְּקוּדֵי הֶחָיִל, שָׂרֵי הָאֲלָפִים וְשָׂרֵי הַמֵּאוֹת, הַבָּאִים מִצְּבָא הַמִּלְחָמָה. 
<A NAME="15"> </A>
<B>טו</B> וַיֹּאמֶר אֲלֵיהֶם, מֹשֶׁה:  הַחִיִּיתֶם, כָּל-נְקֵבָה. 
<A NAME="16"> </A>
<B>טז</B> הֵן הֵנָּה הָיוּ לִבְנֵי יִשְׂרָאֵל, בִּדְבַר בִּלְעָם, לִמְסָר-מַעַל בַּיהוָה, עַל-דְּבַר-פְּעוֹר; וַתְּהִי הַמַּגֵּפָה, בַּעֲדַת יְהוָה. 
<A NAME="17"> </A>
<B>יז</B> וְעַתָּה, הִרְגוּ כָל-זָכָר בַּטָּף; וְכָל-אִשָּׁה, יֹדַעַת אִישׁ לְמִשְׁכַּב זָכָר--הֲרֹגוּ. 
<A NAME="18"> </A>
<B>יח</B> וְכֹל הַטַּף בַּנָּשִׁים, אֲשֶׁר לֹא-יָדְעוּ מִשְׁכַּב זָכָר--הַחֲיוּ, לָכֶם. 
<A NAME="19"> </A>
<B>יט</B> וְאַתֶּם, חֲנוּ מִחוּץ לַמַּחֲנֶה--שִׁבְעַת יָמִים:  כֹּל הֹרֵג נֶפֶשׁ וְכֹל נֹגֵעַ בֶּחָלָל, תִּתְחַטְּאוּ בַּיּוֹם הַשְּׁלִישִׁי וּבַיּוֹם הַשְּׁבִיעִי--אַתֶּם, וּשְׁבִיכֶם. 
<A NAME="20"> </A>
<B>כ</B> וְכָל-בֶּגֶד וְכָל-כְּלִי-עוֹר וְכָל-מַעֲשֵׂה עִזִּים, וְכָל-כְּלִי-עֵץ--תִּתְחַטָּאוּ.  {ס} 
<A NAME="21"> </A>
<B>כא</B> וַיֹּאמֶר אֶלְעָזָר הַכֹּהֵן אֶל-אַנְשֵׁי הַצָּבָא, הַבָּאִים לַמִּלְחָמָה:  זֹאת חֻקַּת הַתּוֹרָה, אֲשֶׁר-צִוָּה יְהוָה אֶת-מֹשֶׁה. 
<A NAME="22"> </A>
<B>כב</B> אַךְ אֶת-הַזָּהָב, וְאֶת-הַכָּסֶף; אֶת-הַנְּחֹשֶׁת, אֶת-הַבַּרְזֶל, אֶת-הַבְּדִיל, וְאֶת-הָעֹפָרֶת. 
<A NAME="23"> </A>
<B>כג</B> כָּל-דָּבָר אֲשֶׁר-יָבֹא בָאֵשׁ, תַּעֲבִירוּ בָאֵשׁ וְטָהֵר--אַךְ, בְּמֵי נִדָּה יִתְחַטָּא; וְכֹל אֲשֶׁר לֹא-יָבֹא בָּאֵשׁ, תַּעֲבִירוּ בַמָּיִם. 
<A NAME="24"> </A>
<B>כד</B> וְכִבַּסְתֶּם בִּגְדֵיכֶם בַּיּוֹם הַשְּׁבִיעִי, וּטְהַרְתֶּם; וְאַחַר, תָּבֹאוּ אֶל-הַמַּחֲנֶה.  {ס} 
<A NAME="25"> </A>
<B>כה</B> וַיֹּאמֶר יְהוָה, אֶל-מֹשֶׁה לֵּאמֹר. 
<A NAME="26"> </A>
<B>כו</B> שָׂא, אֵת רֹאשׁ מַלְקוֹחַ הַשְּׁבִי, בָּאָדָם, וּבַבְּהֵמָה--אַתָּה וְאֶלְעָזָר הַכֹּהֵן, וְרָאשֵׁי אֲבוֹת הָעֵדָה. 
<A NAME="27"> </A>
<B>כז</B> וְחָצִיתָ, אֶת-הַמַּלְקוֹחַ, בֵּין תֹּפְשֵׂי הַמִּלְחָמָה, הַיֹּצְאִים לַצָּבָא--וּבֵין, כָּל-הָעֵדָה. 
<A NAME="28"> </A>
<B>כח</B> וַהֲרֵמֹתָ מֶכֶס לַיהוָה, מֵאֵת אַנְשֵׁי הַמִּלְחָמָה הַיֹּצְאִים לַצָּבָא--אֶחָד נֶפֶשׁ, מֵחֲמֵשׁ הַמֵּאוֹת:  מִן-הָאָדָם, וּמִן-הַבָּקָר, וּמִן-הַחֲמֹרִים, וּמִן-הַצֹּאן. 
<A NAME="29"> </A>
<B>כט</B> מִמַּחֲצִיתָם, תִּקָּחוּ; וְנָתַתָּה לְאֶלְעָזָר הַכֹּהֵן, תְּרוּמַת יְהוָה. 
<A NAME="30"> </A>
<B>ל</B> וּמִמַּחֲצִת בְּנֵי-יִשְׂרָאֵל תִּקַּח אֶחָד אָחֻז מִן-הַחֲמִשִּׁים, מִן-הָאָדָם מִן-הַבָּקָר מִן-הַחֲמֹרִים וּמִן-הַצֹּאן--מִכָּל-הַבְּהֵמָה; וְנָתַתָּה אֹתָם, לַלְוִיִּם, שֹׁמְרֵי, מִשְׁמֶרֶת מִשְׁכַּן יְהוָה. 
<A NAME="31"> </A>
<B>לא</B> וַיַּעַשׂ מֹשֶׁה, וְאֶלְעָזָר הַכֹּהֵן, כַּאֲשֶׁר צִוָּה יְהוָה, אֶת-מֹשֶׁה. 
<A NAME="32"> </A>
<B>לב</B> וַיְהִי, הַמַּלְקוֹחַ--יֶתֶר הַבָּז, אֲשֶׁר בָּזְזוּ עַם הַצָּבָא:  צֹאן, שֵׁשׁ-מֵאוֹת אֶלֶף וְשִׁבְעִים אֶלֶף--וַחֲמֵשֶׁת אֲלָפִים. 
<A NAME="33"> </A>
<B>לג</B> וּבָקָר, שְׁנַיִם וְשִׁבְעִים אָלֶף. 
<A NAME="34"> </A>
<B>לד</B> וַחֲמֹרִים, אֶחָד וְשִׁשִּׁים אָלֶף. 
<A NAME="35"> </A>
<B>לה</B> וְנֶפֶשׁ אָדָם--מִן-הַנָּשִׁים, אֲשֶׁר לֹא-יָדְעוּ מִשְׁכַּב זָכָר:  כָּל-נֶפֶשׁ, שְׁנַיִם וּשְׁלֹשִׁים אָלֶף. 
<A NAME="36"> </A>
<B>לו</B> וַתְּהִי, הַמֶּחֱצָה--חֵלֶק, הַיֹּצְאִים בַּצָּבָא:  מִסְפַּר הַצֹּאן, שְׁלֹשׁ-מֵאוֹת אֶלֶף וּשְׁלֹשִׁים אֶלֶף, וְשִׁבְעַת אֲלָפִים, וַחֲמֵשׁ מֵאוֹת. 
<A NAME="37"> </A>
<B>לז</B> וַיְהִי הַמֶּכֶס לַיהוָה, מִן-הַצֹּאן--שֵׁשׁ מֵאוֹת, חָמֵשׁ וְשִׁבְעִים. 
<A NAME="38"> </A>
<B>לח</B> וְהַבָּקָר--שִׁשָּׁה וּשְׁלֹשִׁים, אָלֶף; וּמִכְסָם לַיהוָה, שְׁנַיִם וְשִׁבְעִים. 
<A NAME="39"> </A>
<B>לט</B> וַחֲמֹרִים, שְׁלֹשִׁים אֶלֶף וַחֲמֵשׁ מֵאוֹת; וּמִכְסָם לַיהוָה, אֶחָד וְשִׁשִּׁים. 
<A NAME="40"> </A>
<B>מ</B> וְנֶפֶשׁ אָדָם, שִׁשָּׁה עָשָׂר אָלֶף; וּמִכְסָם, לַיהוָה--שְׁנַיִם וּשְׁלֹשִׁים, נָפֶשׁ. 
<A NAME="41"> </A>
<B>מא</B> וַיִּתֵּן מֹשֶׁה, אֶת-מֶכֶס תְּרוּמַת יְהוָה, לְאֶלְעָזָר, הַכֹּהֵן--כַּאֲשֶׁר צִוָּה יְהוָה, אֶת-מֹשֶׁה. 
<A NAME="42"> </A>
<B>מב</B> וּמִמַּחֲצִית, בְּנֵי יִשְׂרָאֵל, אֲשֶׁר חָצָה מֹשֶׁה, מִן-הָאֲנָשִׁים הַצֹּבְאִים. 
<A NAME="43"> </A>
<B>מג</B> וַתְּהִי מֶחֱצַת הָעֵדָה, מִן-הַצֹּאן--שְׁלֹשׁ-מֵאוֹת אֶלֶף וּשְׁלֹשִׁים אֶלֶף, שִׁבְעַת אֲלָפִים וַחֲמֵשׁ מֵאוֹת. 
<A NAME="44"> </A>
<B>מד</B> וּבָקָר, שִׁשָּׁה וּשְׁלֹשִׁים אָלֶף. 
<A NAME="45"> </A>
<B>מה</B> וַחֲמֹרִים, שְׁלֹשִׁים אֶלֶף וַחֲמֵשׁ מֵאוֹת. 
<A NAME="46"> </A>
<B>מו</B> וְנֶפֶשׁ אָדָם, שִׁשָּׁה עָשָׂר אָלֶף. 
<A NAME="47"> </A>
<B>מז</B> וַיִּקַּח מֹשֶׁה מִמַּחֲצִת בְּנֵי-יִשְׂרָאֵל, אֶת-הָאָחֻז אֶחָד מִן-הַחֲמִשִּׁים--מִן-הָאָדָם, וּמִן-הַבְּהֵמָה; וַיִּתֵּן אֹתָם לַלְוִיִּם, שֹׁמְרֵי מִשְׁמֶרֶת מִשְׁכַּן יְהוָה, כַּאֲשֶׁר צִוָּה יְהוָה, אֶת-מֹשֶׁה. 
<A NAME="48"> </A>
<B>מח</B> וַיִּקְרְבוּ, אֶל-מֹשֶׁה, הַפְּקֻדִים, אֲשֶׁר לְאַלְפֵי הַצָּבָא--שָׂרֵי הָאֲלָפִים, וְשָׂרֵי הַמֵּאוֹת. 
<A NAME="49"> </A>
<B>מט</B> וַיֹּאמְרוּ, אֶל-מֹשֶׁה, עֲבָדֶיךָ נָשְׂאוּ אֶת-רֹאשׁ אַנְשֵׁי הַמִּלְחָמָה, אֲשֶׁר בְּיָדֵנוּ; וְלֹא-נִפְקַד מִמֶּנּוּ, אִישׁ. 
<A NAME="50"> </A>
<B>נ</B> וַנַּקְרֵב אֶת-קָרְבַּן יְהוָה, אִישׁ אֲשֶׁר מָצָא כְלִי-זָהָב אֶצְעָדָה וְצָמִיד, טַבַּעַת, עָגִיל וְכוּמָז--לְכַפֵּר עַל-נַפְשֹׁתֵינוּ, לִפְנֵי יְהוָה. 
<A NAME="51"> </A>
<B>נא</B> וַיִּקַּח מֹשֶׁה וְאֶלְעָזָר הַכֹּהֵן, אֶת-הַזָּהָב--מֵאִתָּם:  כֹּל, כְּלִי מַעֲשֶׂה. 
<A NAME="52"> </A>
<B>נב</B> וַיְהִי כָּל-זְהַב הַתְּרוּמָה, אֲשֶׁר הֵרִימוּ לַיהוָה--שִׁשָּׁה עָשָׂר אֶלֶף שְׁבַע-מֵאוֹת וַחֲמִשִּׁים, שָׁקֶל:  מֵאֵת שָׂרֵי הָאֲלָפִים, וּמֵאֵת שָׂרֵי הַמֵּאוֹת. 
<A NAME="53"> </A>
<B>נג</B> אַנְשֵׁי, הַצָּבָא, בָּזְזוּ, אִישׁ לוֹ. 
<A NAME="54"> </A>
<B>נד</B> וַיִּקַּח מֹשֶׁה וְאֶלְעָזָר הַכֹּהֵן, אֶת-הַזָּהָב, מֵאֵת שָׂרֵי הָאֲלָפִים, וְהַמֵּאוֹת; וַיָּבִאוּ אֹתוֹ אֶל-אֹהֶל מוֹעֵד, זִכָּרוֹן לִבְנֵי-יִשְׂרָאֵל לִפְנֵי יְהוָה.  {פ}</P>

<HR>
<P CLASS=s>
<A HREF="t0.html">תנ"ך</A> -
במדבר - <A HREF="t04.html">הכול</A><BR>פרק
<A HREF="t0401.html">א</A>
<A HREF="t0402.html">ב</A>
<A HREF="t0403.html">ג</A>
<A HREF="t0404.html">ד</A>
<A HREF="t0405.html">ה</A>
<A HREF="t0406.html">ו</A>
<A HREF="t0407.html">ז</A>
<A HREF="t0408.html">ח</A>
<A HREF="t0409.html">ט</A>
<A HREF="t0410.html">י</A>
<A HREF="t0411.html">יא</A>
<A HREF="t0412.html">יב</A>
<A HREF="t0413.html">יג</A>
<A HREF="t0414.html">יד</A>
<A HREF="t0415.html">טו</A>
<A HREF="t0416.html">טז</A>
<A HREF="t0417.html">יז</A>
<A HREF="t0418.html">יח</A>
<A HREF="t0419.html">יט</A>
<A HREF="t0420.html">כ</A>
<A HREF="t0421.html">כא</A>
<A HREF="t0422.html">כב</A>
<A HREF="t0423.html">כג</A>
<A HREF="t0424.html">כד</A>
<A HREF="t0425.html">כה</A>
<A HREF="t0426.html">כו</A>
<A HREF="t0427.html">כז</A>
<A HREF="t0428.html">כח</A>
<A HREF="t0429.html">כט</A>
<A HREF="t0430.html">ל</A>
לא
<A HREF="t0432.html">לב</A>
<A HREF="t0433.html">לג</A>
<A HREF="t0434.html">לד</A>
<A HREF="t0435.html">לה</A>
<A HREF="t0436.html">לו</A>
</P>
<HR>

</BODY></HTML>
