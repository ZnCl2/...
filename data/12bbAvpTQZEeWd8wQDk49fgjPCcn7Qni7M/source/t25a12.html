<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברי הימים א פרק יב</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
דברי הימים - <A HREF="t25.html">הכול</A><BR>דברי הימים א פרק
<A HREF="t25a01.html">א</A>
<A HREF="t25a02.html">ב</A>
<A HREF="t25a03.html">ג</A>
<A HREF="t25a04.html">ד</A>
<A HREF="t25a05.html">ה</A>
<A HREF="t25a06.html">ו</A>
<A HREF="t25a07.html">ז</A>
<A HREF="t25a08.html">ח</A>
<A HREF="t25a09.html">ט</A>
<A HREF="t25a10.html">י</A>
<A HREF="t25a11.html">יא</A>
יב
<A HREF="t25a13.html">יג</A>
<A HREF="t25a14.html">יד</A>
<A HREF="t25a15.html">טו</A>
<A HREF="t25a16.html">טז</A>
<A HREF="t25a17.html">יז</A>
<A HREF="t25a18.html">יח</A>
<A HREF="t25a19.html">יט</A>
<A HREF="t25a20.html">כ</A>
<A HREF="t25a21.html">כא</A>
<A HREF="t25a22.html">כב</A>
<A HREF="t25a23.html">כג</A>
<A HREF="t25a24.html">כד</A>
<A HREF="t25a25.html">כה</A>
<A HREF="t25a26.html">כו</A>
<A HREF="t25a27.html">כז</A>
<A HREF="t25a28.html">כח</A>
<A HREF="t25a29.html">כט</A>
- דברי הימים ב פרק
<A HREF="t25b01.html">א</A>
<A HREF="t25b02.html">ב</A>
<A HREF="t25b03.html">ג</A>
<A HREF="t25b04.html">ד</A>
<A HREF="t25b05.html">ה</A>
<A HREF="t25b06.html">ו</A>
<A HREF="t25b07.html">ז</A>
<A HREF="t25b08.html">ח</A>
<A HREF="t25b09.html">ט</A>
<A HREF="t25b10.html">י</A>
<A HREF="t25b11.html">יא</A>
<A HREF="t25b12.html">יב</A>
<A HREF="t25b13.html">יג</A>
<A HREF="t25b14.html">יד</A>
<A HREF="t25b15.html">טו</A>
<A HREF="t25b16.html">טז</A>
<A HREF="t25b17.html">יז</A>
<A HREF="t25b18.html">יח</A>
<A HREF="t25b19.html">יט</A>
<A HREF="t25b20.html">כ</A>
<A HREF="t25b21.html">כא</A>
<A HREF="t25b22.html">כב</A>
<A HREF="t25b23.html">כג</A>
<A HREF="t25b24.html">כד</A>
<A HREF="t25b25.html">כה</A>
<A HREF="t25b26.html">כו</A>
<A HREF="t25b27.html">כז</A>
<A HREF="t25b28.html">כח</A>
<A HREF="t25b29.html">כט</A>
<A HREF="t25b30.html">ל</A>
<A HREF="t25b31.html">לא</A>
<A HREF="t25b32.html">לב</A>
<A HREF="t25b33.html">לג</A>
<A HREF="t25b34.html">לד</A>
<A HREF="t25b35.html">לה</A>
<A HREF="t25b36.html">לו</A>
<BR>
 <BR>
<A HREF="http://www.mechon-mamre.org/mp3/t25a12.mp3" TARGET="_blank">האזנה לפרק זה</A>
</P>
<HR>

<H1>דברי הימים א פרק יב</H1>

<A NAME="1"> </A>
<P><B>א</B> וְאֵלֶּה, הַבָּאִים אֶל-דָּוִיד לְצִיקְלַג, עוֹד עָצוּר, מִפְּנֵי שָׁאוּל בֶּן-קִישׁ; וְהֵמָּה, בַּגִּבּוֹרִים, עֹזְרֵי, הַמִּלְחָמָה. 
<A NAME="2"> </A>
<B>ב</B> נֹשְׁקֵי קֶשֶׁת, מַיְמִינִים וּמַשְׂמִאלִים בָּאֲבָנִים, וּבַחִצִּים, בַּקָּשֶׁת--מֵאֲחֵי שָׁאוּל, מִבִּנְיָמִן. 
<A NAME="3"> </A>
<B>ג</B> הָרֹאשׁ אֲחִיעֶזֶר וְיוֹאָשׁ, בְּנֵי הַשְּׁמָעָה הַגִּבְעָתִי, ויזואל (וִיזִיאֵל) וָפֶלֶט, בְּנֵי עַזְמָוֶת; וּבְרָכָה, וְיֵהוּא הָעַנְּתֹתִי. 
<A NAME="4"> </A>
<B>ד</B> וְיִשְׁמַעְיָה הַגִּבְעוֹנִי גִּבּוֹר בַּשְּׁלֹשִׁים, וְעַל-הַשְּׁלֹשִׁים. 
<A NAME="5"> </A>
<B>ה</B> וְיִרְמְיָה וְיַחֲזִיאֵל וְיוֹחָנָן, וְיוֹזָבָד הַגְּדֵרָתִי.  {ס} 
<A NAME="6"> </A>
<B>ו</B> אֶלְעוּזַי וִירִימוֹת וּבְעַלְיָה וּשְׁמַרְיָהוּ, וּשְׁפַטְיָהוּ החריפי (הַחֲרוּפִי). 
<A NAME="7"> </A>
<B>ז</B> אֶלְקָנָה וְיִשִּׁיָּהוּ וַעֲזַרְאֵל וְיוֹעֶזֶר, וְיָשָׁבְעָם--הַקָּרְחִים. 
<A NAME="8"> </A>
<B>ח</B> וְיוֹעֵאלָה וּזְבַדְיָה בְּנֵי יְרֹחָם, מִן-הַגְּדוֹר. 
<A NAME="9"> </A>
<B>ט</B> וּמִן-הַגָּדִי נִבְדְּלוּ אֶל-דָּוִיד לַמְצַד מִדְבָּרָה גִּבֹּרֵי הַחַיִל, אַנְשֵׁי צָבָא לַמִּלְחָמָה--עֹרְכֵי צִנָּה, וָרֹמַח; וּפְנֵי אַרְיֵה פְּנֵיהֶם, וְכִצְבָאיִם עַל-הֶהָרִים לְמַהֵר. 
<A NAME="10"> </A>
<B>י</B> עֵזֶר, הָרֹאשׁ; עֹבַדְיָה, הַשֵּׁנִי, אֱלִיאָב, הַשְּׁלִשִׁי. 
<A NAME="11"> </A>
<B>יא</B> מִשְׁמַנָּה, הָרְבִיעִי, יִרְמְיָה, הַחֲמִשִׁי. 
<A NAME="12"> </A>
<B>יב</B> עַתַּי, הַשִּׁשִּׁי, אֱלִיאֵל, הַשְּׁבִעִי. 
<A NAME="13"> </A>
<B>יג</B> יוֹחָנָן, הַשְּׁמִינִי, אֶלְזָבָד, הַתְּשִׁיעִי. 
<A NAME="14"> </A>
<B>יד</B> יִרְמְיָהוּ, הָעֲשִׂירִי, מַכְבַּנַּי, עַשְׁתֵּי עָשָׂר.  {ס} 
<A NAME="15"> </A>
<B>טו</B> אֵלֶּה מִבְּנֵי-גָד, רָאשֵׁי הַצָּבָא; אֶחָד לְמֵאָה הַקָּטָן, וְהַגָּדוֹל לְאָלֶף. 
<A NAME="16"> </A>
<B>טז</B> אֵלֶּה הֵם, אֲשֶׁר עָבְרוּ אֶת-הַיַּרְדֵּן בַּחֹדֶשׁ הָרִאשׁוֹן, וְהוּא מְמַלֵּא, עַל-כָּל-גדיתיו (גְּדוֹתָיו); וַיַּבְרִיחוּ, אֶת-כָּל-הָעֲמָקִים, לַמִּזְרָח, וְלַמַּעֲרָב.  {פ}<BR>
<A NAME="17"> </A>
<B>יז</B> וַיָּבֹאוּ, מִן-בְּנֵי בִנְיָמִן וִיהוּדָה, עַד-לַמְצָד, לְדָוִיד. 
<A NAME="18"> </A>
<B>יח</B> וַיֵּצֵא דָוִיד, לִפְנֵיהֶם, וַיַּעַן וַיֹּאמֶר לָהֶם, אִם-לְשָׁלוֹם בָּאתֶם אֵלַי לְעָזְרֵנִי יִהְיֶה-לִּי עֲלֵיכֶם לֵבָב לְיָחַד; וְאִם-לְרַמּוֹתַנִי לְצָרַי, בְּלֹא חָמָס בְּכַפַּי, יֵרֶא אֱלֹהֵי אֲבוֹתֵינוּ, וְיוֹכַח.  {ס} 
<A NAME="19"> </A>
<B>יט</B> וְרוּחַ לָבְשָׁה, אֶת-עֲמָשַׂי רֹאשׁ השלושים (הַשָּׁלִישִׁים), לְךָ דָוִיד וְעִמְּךָ בֶן-יִשַׁי, שָׁלוֹם שָׁלוֹם לְךָ וְשָׁלוֹם לְעֹזְרֶךָ כִּי עֲזָרְךָ אֱלֹהֶיךָ; וַיְקַבְּלֵם דָּוִיד, וַיִּתְּנֵם בְּרָאשֵׁי הַגְּדוּד.  {פ}<BR>
<A NAME="20"> </A>
<B>כ</B> וּמִמְּנַשֶּׁה נָפְלוּ עַל-דָּוִיד, בְּבֹאוֹ עִם-פְּלִשְׁתִּים עַל-שָׁאוּל לַמִּלְחָמָה--וְלֹא עֲזָרֻם:  כִּי בְעֵצָה, שִׁלְּחֻהוּ סַרְנֵי פְלִשְׁתִּים לֵאמֹר, בְּרָאשֵׁינוּ, יִפּוֹל אֶל-אֲדֹנָיו שָׁאוּל. 
<A NAME="21"> </A>
<B>כא</B> בְּלֶכְתּוֹ אֶל-צִיקְלַג, נָפְלוּ עָלָיו מִמְּנַשֶּׁה עַדְנַח וְיוֹזָבָד וִידִיעֲאֵל וּמִיכָאֵל וְיוֹזָבָד, וֶאֱלִיהוּא, וְצִלְּתָי:  רָאשֵׁי הָאֲלָפִים, אֲשֶׁר לִמְנַשֶּׁה. 
<A NAME="22"> </A>
<B>כב</B> וְהֵמָּה, עָזְרוּ עִם-דָּוִיד עַל-הַגְּדוּד, כִּי-גִבּוֹרֵי חַיִל, כֻּלָּם; וַיִּהְיוּ שָׂרִים, בַּצָּבָא. 
<A NAME="23"> </A>
<B>כג</B> כִּי לְעֶת-יוֹם בְּיוֹם, יָבֹאוּ עַל-דָּוִיד לְעָזְרוֹ--עַד-לְמַחֲנֶה גָדוֹל, כְּמַחֲנֵה אֱלֹהִים.  {פ}<BR>
<A NAME="24"> </A>
<B>כד</B> וְאֵלֶּה מִסְפְּרֵי רָאשֵׁי הֶחָלוּץ, לַצָּבָא, בָּאוּ עַל-דָּוִיד, חֶבְרוֹנָה:  לְהָסֵב מַלְכוּת שָׁאוּל, אֵלָיו--כְּפִי יְהוָה.  {ס} 
<A NAME="25"> </A>
<B>כה</B> בְּנֵי יְהוּדָה, נֹשְׂאֵי צִנָּה וָרֹמַח--שֵׁשֶׁת אֲלָפִים וּשְׁמוֹנֶה מֵאוֹת, חֲלוּצֵי צָבָא.  {ס} 
<A NAME="26"> </A>
<B>כו</B> מִן-בְּנֵי שִׁמְעוֹן, גִּבּוֹרֵי חַיִל לַצָּבָא--שִׁבְעַת אֲלָפִים, וּמֵאָה.  {ס} 
<A NAME="27"> </A>
<B>כז</B> מִן-בְּנֵי, הַלֵּוִי--אַרְבַּעַת אֲלָפִים, וְשֵׁשׁ מֵאוֹת.  {ס} 
<A NAME="28"> </A>
<B>כח</B> וִיהוֹיָדָע, הַנָּגִיד לְאַהֲרֹן; וְעִמּוֹ, שְׁלֹשֶׁת אֲלָפִים וּשְׁבַע מֵאוֹת.  {ס} 
<A NAME="29"> </A>
<B>כט</B> וְצָדוֹק נַעַר, גִּבּוֹר חָיִל; וּבֵית-אָבִיו שָׂרִים, עֶשְׂרִים וּשְׁנָיִם.  {ס} 
<A NAME="30"> </A>
<B>ל</B> וּמִן-בְּנֵי בִנְיָמִן אֲחֵי שָׁאוּל, שְׁלֹשֶׁת אֲלָפִים; וְעַד-הֵנָּה, מַרְבִּיתָם, שֹׁמְרִים, מִשְׁמֶרֶת בֵּית שָׁאוּל.  {ס} 
<A NAME="31"> </A>
<B>לא</B> וּמִן-בְּנֵי אֶפְרַיִם, עֶשְׂרִים אֶלֶף וּשְׁמוֹנֶה מֵאוֹת--גִּבּוֹרֵי חַיִל, אַנְשֵׁי שֵׁמוֹת לְבֵית אֲבוֹתָם.  {ס} 
<A NAME="32"> </A>
<B>לב</B> וּמֵחֲצִי מַטֵּה מְנַשֶּׁה, שְׁמוֹנָה עָשָׂר אָלֶף, אֲשֶׁר נִקְּבוּ בְּשֵׁמוֹת, לָבוֹא לְהַמְלִיךְ אֶת-דָּוִיד.  {ס} 
<A NAME="33"> </A>
<B>לג</B> וּמִבְּנֵי יִשָּׂשכָר, יוֹדְעֵי בִינָה לַעִתִּים, לָדַעַת, מַה-יַּעֲשֶׂה יִשְׂרָאֵל--רָאשֵׁיהֶם מָאתַיִם, וְכָל-אֲחֵיהֶם עַל-פִּיהֶם.  {ס} 
<A NAME="34"> </A>
<B>לד</B> מִזְּבֻלוּן יוֹצְאֵי צָבָא, עֹרְכֵי מִלְחָמָה בְּכָל-כְּלֵי מִלְחָמָה--חֲמִשִּׁים אָלֶף:  וְלַעֲדֹר, בְּלֹא-לֵב וָלֵב.  {ס} 
<A NAME="35"> </A>
<B>לה</B> וּמִנַּפְתָּלִי, שָׂרִים אָלֶף; וְעִמָּהֶם בְּצִנָּה וַחֲנִית, שְׁלֹשִׁים וְשִׁבְעָה אָלֶף.  {ס} 
<A NAME="36"> </A>
<B>לו</B> וּמִן-הַדָּנִי עֹרְכֵי מִלְחָמָה, עֶשְׂרִים-וּשְׁמוֹנָה אֶלֶף וְשֵׁשׁ מֵאוֹת.  {ס} 
<A NAME="37"> </A>
<B>לז</B> וּמֵאָשֵׁר, יוֹצְאֵי צָבָא לַעֲרֹךְ מִלְחָמָה--אַרְבָּעִים אָלֶף.  {ס} 
<A NAME="38"> </A>
<B>לח</B> וּמֵעֵבֶר לַיַּרְדֵּן מִן-הָראוּבֵנִי וְהַגָּדִי וַחֲצִי שֵׁבֶט מְנַשֶּׁה, בְּכֹל כְּלֵי צְבָא מִלְחָמָה--מֵאָה וְעֶשְׂרִים, אָלֶף.  {ס} 
<A NAME="39"> </A>
<B>לט</B> כָּל-אֵלֶּה אַנְשֵׁי מִלְחָמָה, עֹדְרֵי מַעֲרָכָה, בְּלֵבָב שָׁלֵם בָּאוּ חֶבְרוֹנָה, לְהַמְלִיךְ אֶת-דָּוִיד עַל-כָּל-יִשְׂרָאֵל; וְגַם כָּל-שֵׁרִית יִשְׂרָאֵל, לֵב אֶחָד--לְהַמְלִיךְ אֶת-דָּוִיד. 
<A NAME="40"> </A>
<B>מ</B> וַיִּהְיוּ-שָׁם עִם-דָּוִיד יָמִים שְׁלוֹשָׁה, אֹכְלִים וְשׁוֹתִים:  כִּי-הֵכִינוּ לָהֶם, אֲחֵיהֶם. 
<A NAME="41"> </A>
<B>מא</B> וְגַם הַקְּרוֹבִים-אֲלֵיהֶם עַד-יִשָּׂשכָר וּזְבֻלוּן וְנַפְתָּלִי, מְבִיאִים לֶחֶם בַּחֲמוֹרִים וּבַגְּמַלִּים וּבַפְּרָדִים וּבַבָּקָר מַאֲכָל קֶמַח דְּבֵלִים וְצִמּוּקִים וְיַיִן-וְשֶׁמֶן וּבָקָר וְצֹאן--לָרֹב:  כִּי שִׂמְחָה, בְּיִשְׂרָאֵל.  {פ}</P>

<HR>
<P CLASS=s>
<A HREF="t0.html">תנ"ך</A> -
דברי הימים - <A HREF="t25.html">הכול</A><BR>דברי הימים א פרק
<A HREF="t25a01.html">א</A>
<A HREF="t25a02.html">ב</A>
<A HREF="t25a03.html">ג</A>
<A HREF="t25a04.html">ד</A>
<A HREF="t25a05.html">ה</A>
<A HREF="t25a06.html">ו</A>
<A HREF="t25a07.html">ז</A>
<A HREF="t25a08.html">ח</A>
<A HREF="t25a09.html">ט</A>
<A HREF="t25a10.html">י</A>
<A HREF="t25a11.html">יא</A>
יב
<A HREF="t25a13.html">יג</A>
<A HREF="t25a14.html">יד</A>
<A HREF="t25a15.html">טו</A>
<A HREF="t25a16.html">טז</A>
<A HREF="t25a17.html">יז</A>
<A HREF="t25a18.html">יח</A>
<A HREF="t25a19.html">יט</A>
<A HREF="t25a20.html">כ</A>
<A HREF="t25a21.html">כא</A>
<A HREF="t25a22.html">כב</A>
<A HREF="t25a23.html">כג</A>
<A HREF="t25a24.html">כד</A>
<A HREF="t25a25.html">כה</A>
<A HREF="t25a26.html">כו</A>
<A HREF="t25a27.html">כז</A>
<A HREF="t25a28.html">כח</A>
<A HREF="t25a29.html">כט</A>
- דברי הימים ב פרק
<A HREF="t25b01.html">א</A>
<A HREF="t25b02.html">ב</A>
<A HREF="t25b03.html">ג</A>
<A HREF="t25b04.html">ד</A>
<A HREF="t25b05.html">ה</A>
<A HREF="t25b06.html">ו</A>
<A HREF="t25b07.html">ז</A>
<A HREF="t25b08.html">ח</A>
<A HREF="t25b09.html">ט</A>
<A HREF="t25b10.html">י</A>
<A HREF="t25b11.html">יא</A>
<A HREF="t25b12.html">יב</A>
<A HREF="t25b13.html">יג</A>
<A HREF="t25b14.html">יד</A>
<A HREF="t25b15.html">טו</A>
<A HREF="t25b16.html">טז</A>
<A HREF="t25b17.html">יז</A>
<A HREF="t25b18.html">יח</A>
<A HREF="t25b19.html">יט</A>
<A HREF="t25b20.html">כ</A>
<A HREF="t25b21.html">כא</A>
<A HREF="t25b22.html">כב</A>
<A HREF="t25b23.html">כג</A>
<A HREF="t25b24.html">כד</A>
<A HREF="t25b25.html">כה</A>
<A HREF="t25b26.html">כו</A>
<A HREF="t25b27.html">כז</A>
<A HREF="t25b28.html">כח</A>
<A HREF="t25b29.html">כט</A>
<A HREF="t25b30.html">ל</A>
<A HREF="t25b31.html">לא</A>
<A HREF="t25b32.html">לב</A>
<A HREF="t25b33.html">לג</A>
<A HREF="t25b34.html">לד</A>
<A HREF="t25b35.html">לה</A>
<A HREF="t25b36.html">לו</A>
</P>
<HR>

</BODY></HTML>
