<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק לז</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
<A HREF="t1126.html">כו</A>
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
<A HREF="t1135.html">לה</A>
<A HREF="t1136.html">לו</A>
לז
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
<A HREF="t1144.html">מד</A>
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
<BR>
 <BR>
<A HREF="http://www.mechon-mamre.org/mp3/t1137.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק לז</H1>

<A NAME="1"> </A>
<P><B>א</B> וַיִּמְלָךְ-מֶלֶךְ--צִדְקִיָּהוּ, בֶּן-יֹאשִׁיָּהוּ:  תַּחַת, כָּנְיָהוּ בֶּן-יְהוֹיָקִים, אֲשֶׁר הִמְלִיךְ נְבוּכַדְרֶאצַּר מֶלֶךְ-בָּבֶל, בְּאֶרֶץ יְהוּדָה. 
<A NAME="2"> </A>
<B>ב</B> וְלֹא שָׁמַע הוּא וַעֲבָדָיו, וְעַם הָאָרֶץ:  אֶל-דִּבְרֵי יְהוָה--אֲשֶׁר דִּבֶּר, בְּיַד יִרְמְיָהוּ הַנָּבִיא. 
<A NAME="3"> </A>
<B>ג</B> וַיִּשְׁלַח הַמֶּלֶךְ צִדְקִיָּהוּ אֶת-יְהוּכַל בֶּן-שֶׁלֶמְיָה, וְאֶת-צְפַנְיָהוּ בֶן-מַעֲשֵׂיָה הַכֹּהֵן, אֶל-יִרְמְיָהוּ הַנָּבִיא, לֵאמֹר:  הִתְפַּלֶּל-נָא בַעֲדֵנוּ, אֶל-יְהוָה אֱלֹהֵינוּ. 
<A NAME="4"> </A>
<B>ד</B> וְיִרְמְיָהוּ, בָּא וְיֹצֵא בְּתוֹךְ הָעָם; וְלֹא-נָתְנוּ אֹתוֹ, בֵּית הכליא (הַכְּלוּא). 
<A NAME="5"> </A>
<B>ה</B> וְחֵיל פַּרְעֹה, יָצָא מִמִּצְרָיִם; וַיִּשְׁמְעוּ הַכַּשְׂדִּים הַצָּרִים עַל-יְרוּשָׁלִַם, אֶת-שִׁמְעָם, וַיֵּעָלוּ, מֵעַל יְרוּשָׁלִָם.  {פ}<BR>
<A NAME="6"> </A>
<B>ו</B> וַיְהִי, דְּבַר-יְהוָה, אֶל-יִרְמְיָהוּ הַנָּבִיא, לֵאמֹר. 
<A NAME="7"> </A>
<B>ז</B> כֹּה-אָמַר יְהוָה, אֱלֹהֵי יִשְׂרָאֵל, כֹּה תֹאמְרוּ אֶל-מֶלֶךְ יְהוּדָה, הַשֹּׁלֵחַ אֶתְכֶם אֵלַי לְדָרְשֵׁנִי:  הִנֵּה חֵיל פַּרְעֹה, הַיֹּצֵא לָכֶם לְעֶזְרָה, שָׁב לְאַרְצוֹ, מִצְרָיִם. 
<A NAME="8"> </A>
<B>ח</B> וְשָׁבוּ, הַכַּשְׂדִּים, וְנִלְחֲמוּ, עַל-הָעִיר הַזֹּאת; וּלְכָדֻהָ, וּשְׂרָפֻהָ בָאֵשׁ.  {פ}<BR>
<A NAME="9"> </A>
<B>ט</B> כֹּה אָמַר יְהוָה, אַל-תַּשִּׁאוּ נַפְשֹׁתֵיכֶם לֵאמֹר, הָלֹךְ יֵלְכוּ מֵעָלֵינוּ, הַכַּשְׂדִּים:  כִּי-לֹא, יֵלֵכוּ. 
<A NAME="10"> </A>
<B>י</B> כִּי אִם-הִכִּיתֶם כָּל-חֵיל כַּשְׂדִּים, הַנִּלְחָמִים אִתְּכֶם, וְנִשְׁאֲרוּ-בָם, אֲנָשִׁים מְדֻקָּרִים--אִישׁ בְּאָהֳלוֹ יָקוּמוּ, וְשָׂרְפוּ אֶת-הָעִיר הַזֹּאת בָּאֵשׁ. 
<A NAME="11"> </A>
<B>יא</B> וְהָיָה, בְּהֵעָלוֹת חֵיל הַכַּשְׂדִּים, מֵעַל, יְרוּשָׁלִָם--מִפְּנֵי, חֵיל פַּרְעֹה.  {ס} 
<A NAME="12"> </A>
<B>יב</B> וַיֵּצֵא יִרְמְיָהוּ מִירוּשָׁלִַם, לָלֶכֶת אֶרֶץ בִּנְיָמִן, לַחֲלִק מִשָּׁם, בְּתוֹךְ הָעָם. 
<A NAME="13"> </A>
<B>יג</B> וַיְהִי-הוּא בְּשַׁעַר בִּנְיָמִן, וְשָׁם בַּעַל פְּקִדֻת, וּשְׁמוֹ יִרְאִיָּיה, בֶּן-שֶׁלֶמְיָה בֶּן-חֲנַנְיָה; וַיִּתְפֹּשׂ אֶת-יִרְמְיָהוּ הַנָּבִיא, לֵאמֹר, אֶל-הַכַּשְׂדִּים, אַתָּה נֹפֵל. 
<A NAME="14"> </A>
<B>יד</B> וַיֹּאמֶר יִרְמְיָהוּ שֶׁקֶר, אֵינֶנִּי נֹפֵל עַל-הַכַּשְׂדִּים--וְלֹא שָׁמַע, אֵלָיו; וַיִּתְפֹּשׂ יִרְאִיָּיה בְּיִרְמְיָהוּ, וַיְבִאֵהוּ אֶל-הַשָּׂרִים. 
<A NAME="15"> </A>
<B>טו</B> וַיִּקְצְפוּ הַשָּׂרִים עַל-יִרְמְיָהוּ, וְהִכּוּ אֹתוֹ; וְנָתְנוּ אוֹתוֹ בֵּית הָאֵסוּר, בֵּית יְהוֹנָתָן הַסֹּפֵר--כִּי-אֹתוֹ עָשׂוּ, לְבֵית הַכֶּלֶא. 
<A NAME="16"> </A>
<B>טז</B> כִּי בָא יִרְמְיָהוּ אֶל-בֵּית הַבּוֹר, וְאֶל-הַחֲנֻיוֹת; וַיֵּשֶׁב-שָׁם יִרְמְיָהוּ, יָמִים רַבִּים. 
<A NAME="17"> </A>
<B>יז</B> וַיִּשְׁלַח הַמֶּלֶךְ צִדְקִיָּהוּ וַיִּקָּחֵהוּ, וַיִּשְׁאָלֵהוּ הַמֶּלֶךְ בְּבֵיתוֹ בַּסֵּתֶר, וַיֹּאמֶר, הֲיֵשׁ דָּבָר מֵאֵת יְהוָה; וַיֹּאמֶר יִרְמְיָהוּ, יֵשׁ, וַיֹּאמֶר, בְּיַד מֶלֶךְ-בָּבֶל תִּנָּתֵן. 
<A NAME="18"> </A>
<B>יח</B> וַיֹּאמֶר יִרְמְיָהוּ, אֶל-הַמֶּלֶךְ צִדְקִיָּהוּ:  מֶה חָטָאתִי לְךָ וְלַעֲבָדֶיךָ וְלָעָם הַזֶּה, כִּי-נְתַתֶּם אוֹתִי אֶל-בֵּית הַכֶּלֶא. 
<A NAME="19"> </A>
<B>יט</B> ואיו (וְאַיֵּה), נְבִיאֵיכֶם, אֲשֶׁר-נִבְּאוּ לָכֶם, לֵאמֹר:  לֹא-יָבֹא מֶלֶךְ-בָּבֶל עֲלֵיכֶם, וְעַל הָאָרֶץ הַזֹּאת. 
<A NAME="20"> </A>
<B>כ</B> וְעַתָּה, שְׁמַע-נָא אֲדֹנִי הַמֶּלֶךְ:  תִּפָּל-נָא תְחִנָּתִי, לְפָנֶיךָ, וְאַל-תְּשִׁבֵנִי בֵּית יְהוֹנָתָן הַסֹּפֵר, וְלֹא אָמוּת שָׁם. 
<A NAME="21"> </A>
<B>כא</B> וַיְצַוֶּה הַמֶּלֶךְ צִדְקִיָּהוּ, וַיַּפְקִדוּ אֶת-יִרְמְיָהוּ בַּחֲצַר הַמַּטָּרָה, וְנָתֹן לוֹ כִכַּר-לֶחֶם לַיּוֹם מִחוּץ הָאֹפִים, עַד-תֹּם כָּל-הַלֶּחֶם מִן-הָעִיר; וַיֵּשֶׁב יִרְמְיָהוּ, בַּחֲצַר הַמַּטָּרָה.</P>

<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
<A HREF="t1126.html">כו</A>
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
<A HREF="t1135.html">לה</A>
<A HREF="t1136.html">לו</A>
לז
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
<A HREF="t1144.html">מד</A>
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
</P>
<HR>

</BODY></HTML>
