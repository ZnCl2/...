<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמואל א פרק יח</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמואל - <A HREF="t08.html">הכול</A><BR>שמואל א פרק
<A HREF="t08a01.html">א</A>
<A HREF="t08a02.html">ב</A>
<A HREF="t08a03.html">ג</A>
<A HREF="t08a04.html">ד</A>
<A HREF="t08a05.html">ה</A>
<A HREF="t08a06.html">ו</A>
<A HREF="t08a07.html">ז</A>
<A HREF="t08a08.html">ח</A>
<A HREF="t08a09.html">ט</A>
<A HREF="t08a10.html">י</A>
<A HREF="t08a11.html">יא</A>
<A HREF="t08a12.html">יב</A>
<A HREF="t08a13.html">יג</A>
<A HREF="t08a14.html">יד</A>
<A HREF="t08a15.html">טו</A>
<A HREF="t08a16.html">טז</A>
<A HREF="t08a17.html">יז</A>
יח
<A HREF="t08a19.html">יט</A>
<A HREF="t08a20.html">כ</A>
<A HREF="t08a21.html">כא</A>
<A HREF="t08a22.html">כב</A>
<A HREF="t08a23.html">כג</A>
<A HREF="t08a24.html">כד</A>
<A HREF="t08a25.html">כה</A>
<A HREF="t08a26.html">כו</A>
<A HREF="t08a27.html">כז</A>
<A HREF="t08a28.html">כח</A>
<A HREF="t08a29.html">כט</A>
<A HREF="t08a30.html">ל</A>
<A HREF="t08a31.html">לא</A>
- שמואל ב פרק
<A HREF="t08b01.html">א</A>
<A HREF="t08b02.html">ב</A>
<A HREF="t08b03.html">ג</A>
<A HREF="t08b04.html">ד</A>
<A HREF="t08b05.html">ה</A>
<A HREF="t08b06.html">ו</A>
<A HREF="t08b07.html">ז</A>
<A HREF="t08b08.html">ח</A>
<A HREF="t08b09.html">ט</A>
<A HREF="t08b10.html">י</A>
<A HREF="t08b11.html">יא</A>
<A HREF="t08b12.html">יב</A>
<A HREF="t08b13.html">יג</A>
<A HREF="t08b14.html">יד</A>
<A HREF="t08b15.html">טו</A>
<A HREF="t08b16.html">טז</A>
<A HREF="t08b17.html">יז</A>
<A HREF="t08b18.html">יח</A>
<A HREF="t08b19.html">יט</A>
<A HREF="t08b20.html">כ</A>
<A HREF="t08b21.html">כא</A>
<A HREF="t08b22.html">כב</A>
<A HREF="t08b23.html">כג</A>
<A HREF="t08b24.html">כד</A>
<BR>
 <BR>
<A HREF="http://www.mechon-mamre.org/mp3/t08a18.mp3" TARGET="_blank">האזנה לפרק זה</A>
</P>
<HR>

<H1>שמואל א פרק יח</H1>

<A NAME="1"> </A>
<P><B>א</B> וַיְהִי, כְּכַלֹּתוֹ לְדַבֵּר אֶל-שָׁאוּל, וְנֶפֶשׁ יְהוֹנָתָן, נִקְשְׁרָה בְּנֶפֶשׁ דָּוִד; ויאהבו (וַיֶּאֱהָבֵהוּ) יְהוֹנָתָן, כְּנַפְשׁוֹ. 
<A NAME="2"> </A>
<B>ב</B> וַיִּקָּחֵהוּ שָׁאוּל, בַּיּוֹם הַהוּא; וְלֹא נְתָנוֹ, לָשׁוּב בֵּית אָבִיו. 
<A NAME="3"> </A>
<B>ג</B> וַיִּכְרֹת יְהוֹנָתָן וְדָוִד, בְּרִית, בְּאַהֲבָתוֹ אֹתוֹ, כְּנַפְשׁוֹ. 
<A NAME="4"> </A>
<B>ד</B> וַיִּתְפַּשֵּׁט יְהוֹנָתָן, אֶת-הַמְּעִיל אֲשֶׁר עָלָיו, וַיִּתְּנֵהוּ, לְדָוִד; וּמַדָּיו, וְעַד-חַרְבּוֹ וְעַד-קַשְׁתּוֹ וְעַד-חֲגֹרוֹ. 
<A NAME="5"> </A>
<B>ה</B> וַיֵּצֵא דָוִד בְּכֹל אֲשֶׁר יִשְׁלָחֶנּוּ שָׁאוּל, יַשְׂכִּיל, וַיְשִׂמֵהוּ שָׁאוּל, עַל אַנְשֵׁי הַמִּלְחָמָה; וַיִּיטַב, בְּעֵינֵי כָל-הָעָם, וְגַם, בְּעֵינֵי עַבְדֵי שָׁאוּל.  {פ}<BR>
<A NAME="6"> </A>
<B>ו</B> וַיְהִי בְּבוֹאָם, בְּשׁוּב דָּוִד מֵהַכּוֹת אֶת-הַפְּלִשְׁתִּי, וַתֵּצֶאנָה הַנָּשִׁים מִכָּל-עָרֵי יִשְׂרָאֵל לשור (לָשִׁיר) וְהַמְּחֹלוֹת, לִקְרַאת שָׁאוּל הַמֶּלֶךְ--בְּתֻפִּים בְּשִׂמְחָה, וּבְשָׁלִשִׁים. 
<A NAME="7"> </A>
<B>ז</B> וַתַּעֲנֶינָה הַנָּשִׁים הַמְשַׂחֲקוֹת, וַתֹּאמַרְןָ:  הִכָּה שָׁאוּל בַּאֲלָפָו, וְדָוִד בְּרִבְבֹתָיו. 
<A NAME="8"> </A>
<B>ח</B> וַיִּחַר לְשָׁאוּל מְאֹד, וַיֵּרַע בְּעֵינָיו הַדָּבָר הַזֶּה, וַיֹּאמֶר נָתְנוּ לְדָוִד רְבָבוֹת, וְלִי נָתְנוּ הָאֲלָפִים; וְעוֹד לוֹ, אַךְ הַמְּלוּכָה. 
<A NAME="9"> </A>
<B>ט</B> וַיְהִי שָׁאוּל, עון (עוֹיֵן) אֶת-דָּוִד, מֵהַיּוֹם הַהוּא, וָהָלְאָה.  {ס} 
<A NAME="10"> </A>
<B>י</B> וַיְהִי מִמָּחֳרָת, וַתִּצְלַח רוּחַ אֱלֹהִים רָעָה אֶל-שָׁאוּל וַיִּתְנַבֵּא בְתוֹךְ-הַבַּיִת, וְדָוִד מְנַגֵּן בְּיָדוֹ, כְּיוֹם בְּיוֹם; וְהַחֲנִית, בְּיַד-שָׁאוּל. 
<A NAME="11"> </A>
<B>יא</B> וַיָּטֶל שָׁאוּל, אֶת-הַחֲנִית, וַיֹּאמֶר, אַכֶּה בְדָוִד וּבַקִּיר; וַיִּסֹּב דָּוִד מִפָּנָיו, פַּעֲמָיִם. 
<A NAME="12"> </A>
<B>יב</B> וַיִּרָא שָׁאוּל, מִלִּפְנֵי דָוִד:  כִּי-הָיָה יְהוָה עִמּוֹ, וּמֵעִם שָׁאוּל סָר. 
<A NAME="13"> </A>
<B>יג</B> וַיְסִרֵהוּ שָׁאוּל מֵעִמּוֹ, וַיְשִׂמֵהוּ לוֹ שַׂר-אָלֶף; וַיֵּצֵא וַיָּבֹא, לִפְנֵי הָעָם.  {ס} 
<A NAME="14"> </A>
<B>יד</B> וַיְהִי דָוִד לְכָל-דְּרָכָו, מַשְׂכִּיל; וַיהוָה, עִמּוֹ. 
<A NAME="15"> </A>
<B>טו</B> וַיַּרְא שָׁאוּל, אֲשֶׁר-הוּא מַשְׂכִּיל מְאֹד; וַיָּגָר, מִפָּנָיו. 
<A NAME="16"> </A>
<B>טז</B> וְכָל-יִשְׂרָאֵל וִיהוּדָה, אֹהֵב אֶת-דָּוִד:  כִּי-הוּא יוֹצֵא וָבָא, לִפְנֵיהֶם.  {פ}<BR>
<A NAME="17"> </A>
<B>יז</B> וַיֹּאמֶר שָׁאוּל אֶל-דָּוִד, הִנֵּה בִתִּי הַגְּדוֹלָה מֵרַב אֹתָהּ אֶתֶּן-לְךָ לְאִשָּׁה--אַךְ הֱיֵה-לִי לְבֶן-חַיִל, וְהִלָּחֵם מִלְחֲמוֹת יְהוָה; וְשָׁאוּל אָמַר, אַל-תְּהִי יָדִי בּוֹ, וּתְהִי-בוֹ, יַד-פְּלִשְׁתִּים.  {ס} 
<A NAME="18"> </A>
<B>יח</B> וַיֹּאמֶר דָּוִד אֶל-שָׁאוּל, מִי אָנֹכִי וּמִי חַיַּי, מִשְׁפַּחַת אָבִי, בְּיִשְׂרָאֵל--כִּי-אֶהְיֶה חָתָן, לַמֶּלֶךְ. 
<A NAME="19"> </A>
<B>יט</B> וַיְהִי, בְּעֵת תֵּת אֶת-מֵרַב בַּת-שָׁאוּל--לְדָוִד; וְהִיא נִתְּנָה לְעַדְרִיאֵל הַמְּחֹלָתִי, לְאִשָּׁה. 
<A NAME="20"> </A>
<B>כ</B> וַתֶּאֱהַב מִיכַל בַּת-שָׁאוּל, אֶת-דָּוִד; וַיַּגִּדוּ לְשָׁאוּל, וַיִּשַׁר הַדָּבָר בְּעֵינָיו. 
<A NAME="21"> </A>
<B>כא</B> וַיֹּאמֶר שָׁאוּל אֶתְּנֶנָּה לּוֹ, וּתְהִי-לוֹ לְמוֹקֵשׁ, וּתְהִי-בוֹ, יַד-פְּלִשְׁתִּים; וַיֹּאמֶר שָׁאוּל אֶל-דָּוִד, בִּשְׁתַּיִם תִּתְחַתֵּן בִּי הַיּוֹם. 
<A NAME="22"> </A>
<B>כב</B> וַיְצַו שָׁאוּל אֶת-עֲבָדָו, דַּבְּרוּ אֶל-דָּוִד בַּלָּט לֵאמֹר, הִנֵּה חָפֵץ בְּךָ הַמֶּלֶךְ, וְכָל-עֲבָדָיו אֲהֵבוּךָ; וְעַתָּה, הִתְחַתֵּן בַּמֶּלֶךְ. 
<A NAME="23"> </A>
<B>כג</B> וַיְדַבְּרוּ עַבְדֵי שָׁאוּל, בְּאָזְנֵי דָוִד, אֶת-הַדְּבָרִים, הָאֵלֶּה; וַיֹּאמֶר דָּוִד, הַנְקַלָּה בְעֵינֵיכֶם הִתְחַתֵּן בַּמֶּלֶךְ, וְאָנֹכִי, אִישׁ-רָשׁ וְנִקְלֶה. 
<A NAME="24"> </A>
<B>כד</B> וַיַּגִּדוּ עַבְדֵי שָׁאוּל, לוֹ--לֵאמֹר:  כַּדְּבָרִים הָאֵלֶּה, דִּבֶּר דָּוִד. 
<A NAME="25"> </A>
<B>כה</B> וַיֹּאמֶר שָׁאוּל כֹּה-תֹאמְרוּ לְדָוִד, אֵין-חֵפֶץ לַמֶּלֶךְ בְּמֹהַר, כִּי בְּמֵאָה עָרְלוֹת פְּלִשְׁתִּים, לְהִנָּקֵם בְּאֹיְבֵי הַמֶּלֶךְ; וְשָׁאוּל חָשַׁב, לְהַפִּיל אֶת-דָּוִד בְּיַד-פְּלִשְׁתִּים. 
<A NAME="26"> </A>
<B>כו</B> וַיַּגִּדוּ עֲבָדָיו לְדָוִד, אֶת-הַדְּבָרִים הָאֵלֶּה, וַיִּשַׁר הַדָּבָר בְּעֵינֵי דָוִד, לְהִתְחַתֵּן בַּמֶּלֶךְ; וְלֹא מָלְאוּ, הַיָּמִים. 
<A NAME="27"> </A>
<B>כז</B> וַיָּקָם דָּוִד וַיֵּלֶךְ הוּא וַאֲנָשָׁיו, וַיַּךְ בַּפְּלִשְׁתִּים מָאתַיִם אִישׁ, וַיָּבֵא דָוִד אֶת-עָרְלֹתֵיהֶם, וַיְמַלְאוּם לַמֶּלֶךְ לְהִתְחַתֵּן בַּמֶּלֶךְ; וַיִּתֶּן-לוֹ שָׁאוּל אֶת-מִיכַל בִּתּוֹ, לְאִשָּׁה.  {ס} 
<A NAME="28"> </A>
<B>כח</B> וַיַּרְא שָׁאוּל וַיֵּדַע, כִּי יְהוָה עִם-דָּוִד; וּמִיכַל בַּת-שָׁאוּל, אֲהֵבַתְהוּ. 
<A NAME="29"> </A>
<B>כט</B> וַיֹּאסֶף שָׁאוּל, לֵרֹא מִפְּנֵי דָוִד--עוֹד; וַיְהִי שָׁאוּל אֹיֵב אֶת-דָּוִד, כָּל-הַיָּמִים.  {פ}<BR>
<A NAME="30"> </A>
<B>ל</B> וַיֵּצְאוּ, שָׂרֵי פְלִשְׁתִּים; וַיְהִי מִדֵּי צֵאתָם, שָׂכַל דָּוִד מִכֹּל עַבְדֵי שָׁאוּל, וַיִּיקַר שְׁמוֹ, מְאֹד.  {ס}</P>

<HR>
<P CLASS=s>
<A HREF="t0.html">תנ"ך</A> -
שמואל - <A HREF="t08.html">הכול</A><BR>שמואל א פרק
<A HREF="t08a01.html">א</A>
<A HREF="t08a02.html">ב</A>
<A HREF="t08a03.html">ג</A>
<A HREF="t08a04.html">ד</A>
<A HREF="t08a05.html">ה</A>
<A HREF="t08a06.html">ו</A>
<A HREF="t08a07.html">ז</A>
<A HREF="t08a08.html">ח</A>
<A HREF="t08a09.html">ט</A>
<A HREF="t08a10.html">י</A>
<A HREF="t08a11.html">יא</A>
<A HREF="t08a12.html">יב</A>
<A HREF="t08a13.html">יג</A>
<A HREF="t08a14.html">יד</A>
<A HREF="t08a15.html">טו</A>
<A HREF="t08a16.html">טז</A>
<A HREF="t08a17.html">יז</A>
יח
<A HREF="t08a19.html">יט</A>
<A HREF="t08a20.html">כ</A>
<A HREF="t08a21.html">כא</A>
<A HREF="t08a22.html">כב</A>
<A HREF="t08a23.html">כג</A>
<A HREF="t08a24.html">כד</A>
<A HREF="t08a25.html">כה</A>
<A HREF="t08a26.html">כו</A>
<A HREF="t08a27.html">כז</A>
<A HREF="t08a28.html">כח</A>
<A HREF="t08a29.html">כט</A>
<A HREF="t08a30.html">ל</A>
<A HREF="t08a31.html">לא</A>
- שמואל ב פרק
<A HREF="t08b01.html">א</A>
<A HREF="t08b02.html">ב</A>
<A HREF="t08b03.html">ג</A>
<A HREF="t08b04.html">ד</A>
<A HREF="t08b05.html">ה</A>
<A HREF="t08b06.html">ו</A>
<A HREF="t08b07.html">ז</A>
<A HREF="t08b08.html">ח</A>
<A HREF="t08b09.html">ט</A>
<A HREF="t08b10.html">י</A>
<A HREF="t08b11.html">יא</A>
<A HREF="t08b12.html">יב</A>
<A HREF="t08b13.html">יג</A>
<A HREF="t08b14.html">יד</A>
<A HREF="t08b15.html">טו</A>
<A HREF="t08b16.html">טז</A>
<A HREF="t08b17.html">יז</A>
<A HREF="t08b18.html">יח</A>
<A HREF="t08b19.html">יט</A>
<A HREF="t08b20.html">כ</A>
<A HREF="t08b21.html">כא</A>
<A HREF="t08b22.html">כב</A>
<A HREF="t08b23.html">כג</A>
<A HREF="t08b24.html">כד</A>
</P>
<HR>

</BODY></HTML>
