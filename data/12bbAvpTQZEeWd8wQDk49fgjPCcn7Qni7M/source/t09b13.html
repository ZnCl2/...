<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - מלכים ב פרק יג</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
יג
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
<BR>
 <BR>
<A HREF="http://www.mechon-mamre.org/mp3/t09b13.mp3" TARGET="_blank">האזנה לפרק זה</A>
</P>
<HR>

<H1>מלכים ב פרק יג</H1>

<A NAME="1"> </A>
<P><B>א</B> בִּשְׁנַת עֶשְׂרִים וְשָׁלֹשׁ שָׁנָה, לְיוֹאָשׁ בֶּן-אֲחַזְיָהוּ מֶלֶךְ יְהוּדָה--מָלַךְ יְהוֹאָחָז בֶּן-יֵהוּא עַל-יִשְׂרָאֵל, בְּשֹׁמְרוֹן, שְׁבַע עֶשְׂרֵה, שָׁנָה. 
<A NAME="2"> </A>
<B>ב</B> וַיַּעַשׂ הָרַע, בְּעֵינֵי יְהוָה; וַיֵּלֶךְ אַחַר חַטֹּאת יָרָבְעָם בֶּן-נְבָט, אֲשֶׁר-הֶחֱטִיא אֶת-יִשְׂרָאֵל--לֹא-סָר מִמֶּנָּה. 
<A NAME="3"> </A>
<B>ג</B> וַיִּחַר-אַף יְהוָה, בְּיִשְׂרָאֵל; וַיִּתְּנֵם בְּיַד חֲזָאֵל מֶלֶךְ-אֲרָם, וּבְיַד בֶּן-הֲדַד בֶּן-חֲזָאֵל--כָּל-הַיָּמִים. 
<A NAME="4"> </A>
<B>ד</B> וַיְחַל יְהוֹאָחָז, אֶת-פְּנֵי יְהוָה; וַיִּשְׁמַע אֵלָיו, יְהוָה, כִּי רָאָה אֶת-לַחַץ יִשְׂרָאֵל, כִּי-לָחַץ אֹתָם מֶלֶךְ אֲרָם. 
<A NAME="5"> </A>
<B>ה</B> וַיִּתֵּן יְהוָה לְיִשְׂרָאֵל, מוֹשִׁיעַ, וַיֵּצְאוּ, מִתַּחַת יַד-אֲרָם; וַיֵּשְׁבוּ בְנֵי-יִשְׂרָאֵל בְּאָהֳלֵיהֶם, כִּתְמוֹל שִׁלְשׁוֹם. 
<A NAME="6"> </A>
<B>ו</B> אַךְ לֹא-סָרוּ מֵחַטֹּאת בֵּית-יָרָבְעָם, אֲשֶׁר-הֶחֱטִי אֶת-יִשְׂרָאֵל--בָּהּ הָלָךְ; וְגַם, הָאֲשֵׁרָה, עָמְדָה, בְּשֹׁמְרוֹן. 
<A NAME="7"> </A>
<B>ז</B> כִּי לֹא הִשְׁאִיר לִיהוֹאָחָז עָם, כִּי אִם-חֲמִשִּׁים פָּרָשִׁים וַעֲשָׂרָה רֶכֶב, וַעֲשֶׂרֶת אֲלָפִים, רַגְלִי:  כִּי אִבְּדָם מֶלֶךְ אֲרָם, וַיְשִׂמֵם כֶּעָפָר לָדֻשׁ. 
<A NAME="8"> </A>
<B>ח</B> וְיֶתֶר דִּבְרֵי יְהוֹאָחָז וְכָל-אֲשֶׁר עָשָׂה, וּגְבוּרָתוֹ:  הֲלוֹא-הֵם כְּתוּבִים, עַל-סֵפֶר דִּבְרֵי הַיָּמִים--לְמַלְכֵי יִשְׂרָאֵל. 
<A NAME="9"> </A>
<B>ט</B> וַיִּשְׁכַּב יְהוֹאָחָז עִם-אֲבֹתָיו, וַיִּקְבְּרֻהוּ בְּשֹׁמְרוֹן; וַיִּמְלֹךְ יוֹאָשׁ בְּנוֹ, תַּחְתָּיו.  {פ}<BR>
<A NAME="10"> </A>
<B>י</B> בִּשְׁנַת שְׁלֹשִׁים וָשֶׁבַע שָׁנָה, לְיוֹאָשׁ מֶלֶךְ יְהוּדָה--מָלַךְ יְהוֹאָשׁ בֶּן-יְהוֹאָחָז עַל-יִשְׂרָאֵל, בְּשֹׁמְרוֹן, שֵׁשׁ עֶשְׂרֵה, שָׁנָה. 
<A NAME="11"> </A>
<B>יא</B> וַיַּעֲשֶׂה הָרַע, בְּעֵינֵי יְהוָה:  לֹא סָר מִכָּל-חַטֹּאות יָרָבְעָם בֶּן-נְבָט, אֲשֶׁר-הֶחֱטִיא אֶת-יִשְׂרָאֵל--בָּהּ הָלָךְ. 
<A NAME="12"> </A>
<B>יב</B> וְיֶתֶר דִּבְרֵי יוֹאָשׁ, וְכָל-אֲשֶׁר עָשָׂה, וּגְבוּרָתוֹ, אֲשֶׁר נִלְחַם עִם אֲמַצְיָה מֶלֶךְ-יְהוּדָה:  הֲלֹא-הֵם כְּתוּבִים, עַל-סֵפֶר דִּבְרֵי הַיָּמִים--לְמַלְכֵי יִשְׂרָאֵל. 
<A NAME="13"> </A>
<B>יג</B> וַיִּשְׁכַּב יוֹאָשׁ עִם-אֲבֹתָיו, וְיָרָבְעָם יָשַׁב עַל-כִּסְאוֹ; וַיִּקָּבֵר יוֹאָשׁ בְּשֹׁמְרוֹן, עִם מַלְכֵי יִשְׂרָאֵל.  {פ}<BR>
<A NAME="14"> </A>
<B>יד</B> וֶאֱלִישָׁע חָלָה אֶת-חָלְיוֹ, אֲשֶׁר יָמוּת בּוֹ; וַיֵּרֶד אֵלָיו יוֹאָשׁ מֶלֶךְ-יִשְׂרָאֵל, וַיֵּבְךְּ עַל-פָּנָיו וַיֹּאמַר, אָבִי אָבִי, רֶכֶב יִשְׂרָאֵל וּפָרָשָׁיו. 
<A NAME="15"> </A>
<B>טו</B> וַיֹּאמֶר לוֹ אֱלִישָׁע, קַח קֶשֶׁת וְחִצִּים; וַיִּקַּח אֵלָיו, קֶשֶׁת וְחִצִּים. 
<A NAME="16"> </A>
<B>טז</B> וַיֹּאמֶר לְמֶלֶךְ יִשְׂרָאֵל, הַרְכֵּב יָדְךָ עַל-הַקֶּשֶׁת, וַיַּרְכֵּב, יָדוֹ; וַיָּשֶׂם אֱלִישָׁע יָדָיו, עַל-יְדֵי הַמֶּלֶךְ. 
<A NAME="17"> </A>
<B>יז</B> וַיֹּאמֶר, פְּתַח הַחַלּוֹן קֵדְמָה--וַיִּפְתָּח; וַיֹּאמֶר אֱלִישָׁע יְרֵה, וַיּוֹר, וַיֹּאמֶר חֵץ-תְּשׁוּעָה לַיהוָה וְחֵץ תְּשׁוּעָה בַאֲרָם, וְהִכִּיתָ אֶת-אֲרָם בַּאֲפֵק עַד-כַּלֵּה. 
<A NAME="18"> </A>
<B>יח</B> וַיֹּאמֶר קַח הַחִצִּים, וַיִּקָּח; וַיֹּאמֶר לְמֶלֶךְ-יִשְׂרָאֵל הַךְ-אַרְצָה, וַיַּךְ שָׁלֹשׁ-פְּעָמִים וַיַּעֲמֹד. 
<A NAME="19"> </A>
<B>יט</B> וַיִּקְצֹף עָלָיו אִישׁ הָאֱלֹהִים, וַיֹּאמֶר לְהַכּוֹת חָמֵשׁ אוֹ-שֵׁשׁ פְּעָמִים, אָז הִכִּיתָ אֶת-אֲרָם, עַד-כַּלֵּה; וְעַתָּה, שָׁלֹשׁ פְּעָמִים תַּכֶּה אֶת-אֲרָם.  {פ}<BR>
<A NAME="20"> </A>
<B>כ</B> וַיָּמָת אֱלִישָׁע, וַיִּקְבְּרֻהוּ; וּגְדוּדֵי מוֹאָב יָבֹאוּ בָאָרֶץ, בָּא שָׁנָה. 
<A NAME="21"> </A>
<B>כא</B> וַיְהִי הֵם קֹבְרִים אִישׁ, וְהִנֵּה רָאוּ אֶת-הַגְּדוּד, וַיַּשְׁלִיכוּ אֶת-הָאִישׁ, בְּקֶבֶר אֱלִישָׁע; וַיֵּלֶךְ וַיִּגַּע הָאִישׁ, בְּעַצְמוֹת אֱלִישָׁע, וַיְחִי, וַיָּקָם עַל-רַגְלָיו.  {פ}<BR>
<A NAME="22"> </A>
<B>כב</B> וַחֲזָאֵל מֶלֶךְ אֲרָם, לָחַץ אֶת-יִשְׂרָאֵל, כֹּל, יְמֵי יְהוֹאָחָז. 
<A NAME="23"> </A>
<B>כג</B> וַיָּחָן יְהוָה אֹתָם וַיְרַחֲמֵם, וַיִּפֶן אֲלֵיהֶם, לְמַעַן בְּרִיתוֹ, אֶת-אַבְרָהָם יִצְחָק וְיַעֲקֹב; וְלֹא אָבָה הַשְׁחִיתָם, וְלֹא-הִשְׁלִיכָם מֵעַל-פָּנָיו עַד-עָתָּה. 
<A NAME="24"> </A>
<B>כד</B> וַיָּמָת, חֲזָאֵל מֶלֶךְ-אֲרָם; וַיִּמְלֹךְ בֶּן-הֲדַד בְּנוֹ, תַּחְתָּיו. 
<A NAME="25"> </A>
<B>כה</B> וַיָּשָׁב יְהוֹאָשׁ בֶּן-יְהוֹאָחָז, וַיִּקַּח אֶת-הֶעָרִים מִיַּד בֶּן-הֲדַד בֶּן-חֲזָאֵל, אֲשֶׁר לָקַח מִיַּד יְהוֹאָחָז אָבִיו, בַּמִּלְחָמָה:  שָׁלֹשׁ פְּעָמִים הִכָּהוּ יוֹאָשׁ, וַיָּשֶׁב אֶת-עָרֵי יִשְׂרָאֵל.  {פ}</P>

<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
יג
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
</P>
<HR>

</BODY></HTML>
