<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - בראשית פרק יט</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
<A HREF="t0108.html">ח</A>
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
יט
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
<A HREF="t0137.html">לז</A>
<A HREF="t0138.html">לח</A>
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
<BR>
 <BR>
<A HREF="http://www.mechon-mamre.org/mp3/t0119.mp3" TARGET="_blank">האזנה לפרק זה</A>
</P>
<HR>

<H1>בראשית פרק יט</H1>

<A NAME="1"> </A>
<P><B>א</B> וַיָּבֹאוּ שְׁנֵי הַמַּלְאָכִים סְדֹמָה, בָּעֶרֶב, וְלוֹט, יֹשֵׁב בְּשַׁעַר-סְדֹם; וַיַּרְא-לוֹט וַיָּקָם לִקְרָאתָם, וַיִּשְׁתַּחוּ אַפַּיִם אָרְצָה. 
<A NAME="2"> </A>
<B>ב</B> וַיֹּאמֶר הִנֶּה נָּא-אֲדֹנַי, סוּרוּ נָא אֶל-בֵּית עַבְדְּכֶם וְלִינוּ וְרַחֲצוּ רַגְלֵיכֶם, וְהִשְׁכַּמְתֶּם, וַהֲלַכְתֶּם לְדַרְכְּכֶם; וַיֹּאמְרוּ לֹּא, כִּי בָרְחוֹב נָלִין. 
<A NAME="3"> </A>
<B>ג</B> וַיִּפְצַר-בָּם מְאֹד--וַיָּסֻרוּ אֵלָיו, וַיָּבֹאוּ אֶל-בֵּיתוֹ; וַיַּעַשׂ לָהֶם מִשְׁתֶּה, וּמַצּוֹת אָפָה וַיֹּאכֵלוּ. 
<A NAME="4"> </A>
<B>ד</B> טֶרֶם, יִשְׁכָּבוּ, וְאַנְשֵׁי הָעִיר אַנְשֵׁי סְדֹם נָסַבּוּ עַל-הַבַּיִת, מִנַּעַר וְעַד-זָקֵן:  כָּל-הָעָם, מִקָּצֶה. 
<A NAME="5"> </A>
<B>ה</B> וַיִּקְרְאוּ אֶל-לוֹט וַיֹּאמְרוּ לוֹ, אַיֵּה הָאֲנָשִׁים אֲשֶׁר-בָּאוּ אֵלֶיךָ הַלָּיְלָה; הוֹצִיאֵם אֵלֵינוּ, וְנֵדְעָה אֹתָם. 
<A NAME="6"> </A>
<B>ו</B> וַיֵּצֵא אֲלֵהֶם לוֹט, הַפֶּתְחָה; וְהַדֶּלֶת, סָגַר אַחֲרָיו. 
<A NAME="7"> </A>
<B>ז</B> וַיֹּאמַר:  אַל-נָא אַחַי, תָּרֵעוּ. 
<A NAME="8"> </A>
<B>ח</B> הִנֵּה-נָא לִי שְׁתֵּי בָנוֹת, אֲשֶׁר לֹא-יָדְעוּ אִישׁ--אוֹצִיאָה-נָּא אֶתְהֶן אֲלֵיכֶם, וַעֲשׂוּ לָהֶן כַּטּוֹב בְּעֵינֵיכֶם; רַק לָאֲנָשִׁים הָאֵל, אַל-תַּעֲשׂוּ דָבָר, כִּי-עַל-כֵּן בָּאוּ, בְּצֵל קֹרָתִי. 
<A NAME="9"> </A>
<B>ט</B> וַיֹּאמְרוּ גֶּשׁ-הָלְאָה, וַיֹּאמְרוּ הָאֶחָד בָּא-לָגוּר וַיִּשְׁפֹּט שָׁפוֹט--עַתָּה, נָרַע לְךָ מֵהֶם; וַיִּפְצְרוּ בָאִישׁ בְּלוֹט מְאֹד, וַיִּגְּשׁוּ לִשְׁבֹּר הַדָּלֶת. 
<A NAME="10"> </A>
<B>י</B> וַיִּשְׁלְחוּ הָאֲנָשִׁים אֶת-יָדָם, וַיָּבִיאוּ אֶת-לוֹט אֲלֵיהֶם הַבָּיְתָה; וְאֶת-הַדֶּלֶת, סָגָרוּ. 
<A NAME="11"> </A>
<B>יא</B> וְאֶת-הָאֲנָשִׁים אֲשֶׁר-פֶּתַח הַבַּיִת, הִכּוּ בַּסַּנְוֵרִים, מִקָּטֹן, וְעַד-גָּדוֹל; וַיִּלְאוּ, לִמְצֹא הַפָּתַח. 
<A NAME="12"> </A>
<B>יב</B> וַיֹּאמְרוּ הָאֲנָשִׁים אֶל-לוֹט, עֹד מִי-לְךָ פֹה--חָתָן וּבָנֶיךָ וּבְנֹתֶיךָ, וְכֹל אֲשֶׁר-לְךָ בָּעִיר:  הוֹצֵא, מִן-הַמָּקוֹם. 
<A NAME="13"> </A>
<B>יג</B> כִּי-מַשְׁחִתִים אֲנַחְנוּ, אֶת-הַמָּקוֹם הַזֶּה:  כִּי-גָדְלָה צַעֲקָתָם אֶת-פְּנֵי יְהוָה, וַיְשַׁלְּחֵנוּ יְהוָה לְשַׁחֲתָהּ. 
<A NAME="14"> </A>
<B>יד</B> וַיֵּצֵא לוֹט וַיְדַבֵּר אֶל-חֲתָנָיו לֹקְחֵי בְנֹתָיו, וַיֹּאמֶר קוּמוּ צְּאוּ מִן-הַמָּקוֹם הַזֶּה, כִּי-מַשְׁחִית יְהוָה, אֶת-הָעִיר; וַיְהִי כִמְצַחֵק, בְּעֵינֵי חֲתָנָיו. 
<A NAME="15"> </A>
<B>טו</B> וּכְמוֹ הַשַּׁחַר עָלָה, וַיָּאִיצוּ הַמַּלְאָכִים בְּלוֹט לֵאמֹר:  קוּם קַח אֶת-אִשְׁתְּךָ וְאֶת-שְׁתֵּי בְנֹתֶיךָ, הַנִּמְצָאֹת--פֶּן-תִּסָּפֶה, בַּעֲו&zwj;ֹן הָעִיר. 
<A NAME="16"> </A>
<B>טז</B> וַיִּתְמַהְמָהּ--וַיַּחֲזִיקוּ הָאֲנָשִׁים בְּיָדוֹ וּבְיַד-אִשְׁתּוֹ וּבְיַד שְׁתֵּי בְנֹתָיו, בְּחֶמְלַת יְהוָה עָלָיו; וַיֹּצִאֻהוּ וַיַּנִּחֻהוּ, מִחוּץ לָעִיר. 
<A NAME="17"> </A>
<B>יז</B> וַיְהִי כְהוֹצִיאָם אֹתָם הַחוּצָה, וַיֹּאמֶר הִמָּלֵט עַל-נַפְשֶׁךָ--אַל-תַּבִּיט אַחֲרֶיךָ, וְאַל-תַּעֲמֹד בְּכָל-הַכִּכָּר:  הָהָרָה הִמָּלֵט, פֶּן-תִּסָּפֶה. 
<A NAME="18"> </A>
<B>יח</B> וַיֹּאמֶר לוֹט, אֲלֵהֶם:  אַל-נָא, אֲדֹנָי. 
<A NAME="19"> </A>
<B>יט</B> הִנֵּה-נָא מָצָא עַבְדְּךָ חֵן, בְּעֵינֶיךָ, וַתַּגְדֵּל חַסְדְּךָ אֲשֶׁר עָשִׂיתָ עִמָּדִי, לְהַחֲיוֹת אֶת-נַפְשִׁי; וְאָנֹכִי, לֹא אוּכַל לְהִמָּלֵט הָהָרָה--פֶּן-תִּדְבָּקַנִי הָרָעָה, וָמַתִּי. 
<A NAME="20"> </A>
<B>כ</B> הִנֵּה-נָא הָעִיר הַזֹּאת קְרֹבָה, לָנוּס שָׁמָּה--וְהִוא מִצְעָר; אִמָּלְטָה נָּא שָׁמָּה, הֲלֹא מִצְעָר הִוא--וּתְחִי נַפְשִׁי. 
<A NAME="21"> </A>
<B>כא</B> וַיֹּאמֶר אֵלָיו--הִנֵּה נָשָׂאתִי פָנֶיךָ, גַּם לַדָּבָר הַזֶּה:  לְבִלְתִּי הָפְכִּי אֶת-הָעִיר, אֲשֶׁר דִּבַּרְתָּ. 
<A NAME="22"> </A>
<B>כב</B> מַהֵר, הִמָּלֵט שָׁמָּה, כִּי לֹא אוּכַל לַעֲשׂוֹת דָּבָר, עַד-בֹּאֲךָ שָׁמָּה; עַל-כֵּן קָרָא שֵׁם-הָעִיר, צוֹעַר. 
<A NAME="23"> </A>
<B>כג</B> הַשֶּׁמֶשׁ, יָצָא עַל-הָאָרֶץ; וְלוֹט, בָּא צֹעֲרָה. 
<A NAME="24"> </A>
<B>כד</B> וַיהוָה, הִמְטִיר עַל-סְדֹם וְעַל-עֲמֹרָה--גָּפְרִית וָאֵשׁ:  מֵאֵת יְהוָה, מִן-הַשָּׁמָיִם. 
<A NAME="25"> </A>
<B>כה</B> וַיַּהֲפֹךְ אֶת-הֶעָרִים הָאֵל, וְאֵת כָּל-הַכִּכָּר, וְאֵת כָּל-יֹשְׁבֵי הֶעָרִים, וְצֶמַח הָאֲדָמָה. 
<A NAME="26"> </A>
<B>כו</B> וַתַּבֵּט אִשְׁתּוֹ, מֵאַחֲרָיו; וַתְּהִי, נְצִיב מֶלַח. 
<A NAME="27"> </A>
<B>כז</B> וַיַּשְׁכֵּם אַבְרָהָם, בַּבֹּקֶר:  אֶל-הַמָּקוֹם--אֲשֶׁר-עָמַד שָׁם, אֶת-פְּנֵי יְהוָה. 
<A NAME="28"> </A>
<B>כח</B> וַיַּשְׁקֵף, עַל-פְּנֵי סְדֹם וַעֲמֹרָה, וְעַל-כָּל-פְּנֵי, אֶרֶץ הַכִּכָּר; וַיַּרְא, וְהִנֵּה עָלָה קִיטֹר הָאָרֶץ, כְּקִיטֹר, הַכִּבְשָׁן. 
<A NAME="29"> </A>
<B>כט</B> וַיְהִי, בְּשַׁחֵת אֱלֹהִים אֶת-עָרֵי הַכִּכָּר, וַיִּזְכֹּר אֱלֹהִים, אֶת-אַבְרָהָם; וַיְשַׁלַּח אֶת-לוֹט, מִתּוֹךְ הַהֲפֵכָה, בַּהֲפֹךְ אֶת-הֶעָרִים, אֲשֶׁר-יָשַׁב בָּהֵן לוֹט. 
<A NAME="30"> </A>
<B>ל</B> וַיַּעַל לוֹט מִצּוֹעַר וַיֵּשֶׁב בָּהָר, וּשְׁתֵּי בְנֹתָיו עִמּוֹ, כִּי יָרֵא, לָשֶׁבֶת בְּצוֹעַר; וַיֵּשֶׁב, בַּמְּעָרָה--הוּא, וּשְׁתֵּי בְנֹתָיו. 
<A NAME="31"> </A>
<B>לא</B> וַתֹּאמֶר הַבְּכִירָה אֶל-הַצְּעִירָה, אָבִינוּ זָקֵן; וְאִישׁ אֵין בָּאָרֶץ לָבוֹא עָלֵינוּ, כְּדֶרֶךְ כָּל-הָאָרֶץ. 
<A NAME="32"> </A>
<B>לב</B> לְכָה נַשְׁקֶה אֶת-אָבִינוּ יַיִן, וְנִשְׁכְּבָה עִמּוֹ; וּנְחַיֶּה מֵאָבִינוּ, זָרַע. 
<A NAME="33"> </A>
<B>לג</B> וַתַּשְׁקֶיןָ אֶת-אֲבִיהֶן יַיִן, בַּלַּיְלָה הוּא; וַתָּבֹא הַבְּכִירָה וַתִּשְׁכַּב אֶת-אָבִיהָ, וְלֹא-יָדַע בְּשִׁכְבָהּ וּבְקוּמָהּ. 
<A NAME="34"> </A>
<B>לד</B> וַיְהִי, מִמָּחֳרָת, וַתֹּאמֶר הַבְּכִירָה אֶל-הַצְּעִירָה, הֵן-שָׁכַבְתִּי אֶמֶשׁ אֶת-אָבִי; נַשְׁקֶנּוּ יַיִן גַּם-הַלַּיְלָה, וּבֹאִי שִׁכְבִי עִמּוֹ, וּנְחַיֶּה מֵאָבִינוּ, זָרַע. 
<A NAME="35"> </A>
<B>לה</B> וַתַּשְׁקֶיןָ גַּם בַּלַּיְלָה הַהוּא, אֶת-אֲבִיהֶן--יָיִן; וַתָּקָם הַצְּעִירָה וַתִּשְׁכַּב עִמּוֹ, וְלֹא-יָדַע בְּשִׁכְבָהּ וּבְקֻמָהּ. 
<A NAME="36"> </A>
<B>לו</B> וַתַּהֲרֶיןָ שְׁתֵּי בְנוֹת-לוֹט, מֵאֲבִיהֶן. 
<A NAME="37"> </A>
<B>לז</B> וַתֵּלֶד הַבְּכִירָה בֵּן, וַתִּקְרָא שְׁמוֹ מוֹאָב:  הוּא אֲבִי-מוֹאָב, עַד-הַיּוֹם. 
<A NAME="38"> </A>
<B>לח</B> וְהַצְּעִירָה גַם-הִוא יָלְדָה בֵּן, וַתִּקְרָא שְׁמוֹ בֶּן-עַמִּי:  הוּא אֲבִי בְנֵי-עַמּוֹן, עַד-הַיּוֹם.  {ס}</P>

<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
<A HREF="t0108.html">ח</A>
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
יט
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
<A HREF="t0137.html">לז</A>
<A HREF="t0138.html">לח</A>
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
</P>
<HR>

</BODY></HTML>
