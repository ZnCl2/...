<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק לה</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
<A HREF="t1126.html">כו</A>
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
לה
<A HREF="t1136.html">לו</A>
<A HREF="t1137.html">לז</A>
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
<A HREF="t1144.html">מד</A>
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
<BR>
 <BR>
<A HREF="http://www.mechon-mamre.org/mp3/t1135.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק לה</H1>

<A NAME="1"> </A>
<P><B>א</B> הַדָּבָר אֲשֶׁר-הָיָה אֶל-יִרְמְיָהוּ, מֵאֵת יְהוָה, בִּימֵי יְהוֹיָקִים בֶּן-יֹאשִׁיָּהוּ מֶלֶךְ יְהוּדָה, לֵאמֹר. 
<A NAME="2"> </A>
<B>ב</B> הָלוֹךְ, אֶל-בֵּית הָרֵכָבִים, וְדִבַּרְתָּ אוֹתָם, וַהֲבִאוֹתָם בֵּית יְהוָה אֶל-אַחַת הַלְּשָׁכוֹת; וְהִשְׁקִיתָ אוֹתָם, יָיִן. 
<A NAME="3"> </A>
<B>ג</B> וָאֶקַּח אֶת-יַאֲזַנְיָה בֶן-יִרְמְיָהוּ, בֶּן-חֲבַצִּנְיָה, וְאֶת-אֶחָיו, וְאֶת-כָּל-בָּנָיו--וְאֵת, כָּל-בֵּית הָרֵכָבִים. 
<A NAME="4"> </A>
<B>ד</B> וָאָבִא אֹתָם, בֵּית יְהוָה, אֶל-לִשְׁכַּת בְּנֵי חָנָן בֶּן-יִגְדַּלְיָהוּ, אִישׁ הָאֱלֹהִים--אֲשֶׁר-אֵצֶל, לִשְׁכַּת הַשָּׂרִים, אֲשֶׁר מִמַּעַל לְלִשְׁכַּת מַעֲשֵׂיָהוּ בֶן-שַׁלֻּם, שֹׁמֵר הַסַּף. 
<A NAME="5"> </A>
<B>ה</B> וָאֶתֵּן לִפְנֵי בְּנֵי בֵית-הָרֵכָבִים, גְּבִעִים מְלֵאִים יַיִן--וְכֹסוֹת; וָאֹמַר אֲלֵיהֶם, שְׁתוּ-יָיִן. 
<A NAME="6"> </A>
<B>ו</B> וַיֹּאמְרוּ, לֹא נִשְׁתֶּה-יָּיִן:  כִּי יוֹנָדָב בֶּן-רֵכָב אָבִינוּ, צִוָּה עָלֵינוּ לֵאמֹר, לֹא תִשְׁתּוּ-יַיִן אַתֶּם וּבְנֵיכֶם, עַד-עוֹלָם. 
<A NAME="7"> </A>
<B>ז</B> וּבַיִת לֹא-תִבְנוּ, וְזֶרַע לֹא-תִזְרָעוּ וְכֶרֶם לֹא-תִטָּעוּ, וְלֹא יִהְיֶה, לָכֶם:  כִּי בָּאֳהָלִים תֵּשְׁבוּ, כָּל-יְמֵיכֶם, לְמַעַן תִּחְיוּ יָמִים רַבִּים עַל-פְּנֵי הָאֲדָמָה, אֲשֶׁר אַתֶּם גָּרִים שָׁם. 
<A NAME="8"> </A>
<B>ח</B> וַנִּשְׁמַע, בְּקוֹל יְהוֹנָדָב בֶּן-רֵכָב אָבִינוּ, לְכֹל, אֲשֶׁר צִוָּנוּ:  לְבִלְתִּי שְׁתוֹת-יַיִן, כָּל-יָמֵינוּ--אֲנַחְנוּ נָשֵׁינוּ, בָּנֵינוּ וּבְנֹתֵינוּ. 
<A NAME="9"> </A>
<B>ט</B> וּלְבִלְתִּי בְּנוֹת בָּתִּים, לְשִׁבְתֵּנוּ; וְכֶרֶם וְשָׂדֶה וָזֶרַע, לֹא יִהְיֶה-לָּנוּ. 
<A NAME="10"> </A>
<B>י</B> וַנֵּשֶׁב, בָּאֳהָלִים; וַנִּשְׁמַע וַנַּעַשׂ, כְּכֹל אֲשֶׁר-צִוָּנוּ יוֹנָדָב אָבִינוּ. 
<A NAME="11"> </A>
<B>יא</B> וַיְהִי, בַּעֲלוֹת נְבוּכַדְרֶאצַּר מֶלֶךְ-בָּבֶל אֶל-הָאָרֶץ, וַנֹּאמֶר בֹּאוּ וְנָבוֹא יְרוּשָׁלִַם, מִפְּנֵי חֵיל הַכַּשְׂדִּים וּמִפְּנֵי חֵיל אֲרָם; וַנֵּשֶׁב, בִּירוּשָׁלִָם.  {פ}<BR>
<A NAME="12"> </A>
<B>יב</B> וַיְהִי, דְּבַר-יְהוָה, אֶל-יִרְמְיָהוּ, לֵאמֹר. 
<A NAME="13"> </A>
<B>יג</B> כֹּה-אָמַר יְהוָה צְבָאוֹת, אֱלֹהֵי יִשְׂרָאֵל, הָלֹךְ וְאָמַרְתָּ לְאִישׁ יְהוּדָה, וּלְיוֹשְׁבֵי יְרוּשָׁלִָם:  הֲלוֹא תִקְחוּ מוּסָר לִשְׁמֹעַ אֶל-דְּבָרַי, נְאֻם-יְהוָה. 
<A NAME="14"> </A>
<B>יד</B> הוּקַם אֶת-דִּבְרֵי יְהוֹנָדָב בֶּן-רֵכָב אֲשֶׁר-צִוָּה אֶת-בָּנָיו לְבִלְתִּי שְׁתוֹת-יַיִן, וְלֹא שָׁתוּ עַד-הַיּוֹם הַזֶּה--כִּי שָׁמְעוּ, אֵת מִצְוַת אֲבִיהֶם; וְאָנֹכִי דִּבַּרְתִּי אֲלֵיכֶם, הַשְׁכֵּם וְדַבֵּר--וְלֹא שְׁמַעְתֶּם, אֵלָי. 
<A NAME="15"> </A>
<B>טו</B> וָאֶשְׁלַח אֲלֵיכֶם אֶת-כָּל-עֲבָדַי הַנְּבִאִים הַשְׁכֵּם וְשָׁלֹחַ לֵאמֹר שֻׁבוּ-נָא אִישׁ מִדַּרְכּוֹ הָרָעָה וְהֵיטִיבוּ מַעַלְלֵיכֶם, וְאַל-תֵּלְכוּ אַחֲרֵי אֱלֹהִים אֲחֵרִים לְעָבְדָם, וּשְׁבוּ אֶל-הָאֲדָמָה, אֲשֶׁר-נָתַתִּי לָכֶם וְלַאֲבֹתֵיכֶם; וְלֹא הִטִּיתֶם אֶת-אָזְנְכֶם, וְלֹא שְׁמַעְתֶּם אֵלָי. 
<A NAME="16"> </A>
<B>טז</B> כִּי הֵקִימוּ, בְּנֵי יְהוֹנָדָב בֶּן-רֵכָב, אֶת-מִצְוַת אֲבִיהֶם, אֲשֶׁר צִוָּם; וְהָעָם הַזֶּה, לֹא שָׁמְעוּ אֵלָי. 
<A NAME="17"> </A>
<B>יז</B> לָכֵן כֹּה-אָמַר יְהוָה אֱלֹהֵי צְבָאוֹת, אֱלֹהֵי יִשְׂרָאֵל, הִנְנִי מֵבִיא אֶל-יְהוּדָה וְאֶל כָּל-יוֹשְׁבֵי יְרוּשָׁלִַם, אֵת כָּל-הָרָעָה אֲשֶׁר דִּבַּרְתִּי עֲלֵיהֶם:  יַעַן דִּבַּרְתִּי אֲלֵיהֶם וְלֹא שָׁמֵעוּ, וָאֶקְרָא לָהֶם וְלֹא עָנוּ. 
<A NAME="18"> </A>
<B>יח</B> וּלְבֵית הָרֵכָבִים אָמַר יִרְמְיָהוּ, כֹּה-אָמַר יְהוָה צְבָאוֹת אֱלֹהֵי יִשְׂרָאֵל, יַעַן אֲשֶׁר שְׁמַעְתֶּם, עַל-מִצְוַת יְהוֹנָדָב אֲבִיכֶם; וַתִּשְׁמְרוּ, אֶת-כָּל-מִצְו&zwj;ֹתָיו, וַתַּעֲשׂוּ, כְּכֹל אֲשֶׁר-צִוָּה אֶתְכֶם. 
<A NAME="19"> </A>
<B>יט</B> לָכֵן, כֹּה אָמַר יְהוָה צְבָאוֹת--אֱלֹהֵי יִשְׂרָאֵל:  לֹא-יִכָּרֵת אִישׁ לְיוֹנָדָב בֶּן-רֵכָב, עֹמֵד לְפָנַי--כָּל-הַיָּמִים.  {פ}</P>

<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
<A HREF="t1126.html">כו</A>
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
לה
<A HREF="t1136.html">לו</A>
<A HREF="t1137.html">לז</A>
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
<A HREF="t1144.html">מד</A>
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
</P>
<HR>

</BODY></HTML>
