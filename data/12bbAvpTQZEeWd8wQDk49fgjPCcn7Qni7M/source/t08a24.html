<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמואל א פרק כד</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
שמואל - <A HREF="t08.html">הכול</A><BR>שמואל א פרק
<A HREF="t08a01.html">א</A>
<A HREF="t08a02.html">ב</A>
<A HREF="t08a03.html">ג</A>
<A HREF="t08a04.html">ד</A>
<A HREF="t08a05.html">ה</A>
<A HREF="t08a06.html">ו</A>
<A HREF="t08a07.html">ז</A>
<A HREF="t08a08.html">ח</A>
<A HREF="t08a09.html">ט</A>
<A HREF="t08a10.html">י</A>
<A HREF="t08a11.html">יא</A>
<A HREF="t08a12.html">יב</A>
<A HREF="t08a13.html">יג</A>
<A HREF="t08a14.html">יד</A>
<A HREF="t08a15.html">טו</A>
<A HREF="t08a16.html">טז</A>
<A HREF="t08a17.html">יז</A>
<A HREF="t08a18.html">יח</A>
<A HREF="t08a19.html">יט</A>
<A HREF="t08a20.html">כ</A>
<A HREF="t08a21.html">כא</A>
<A HREF="t08a22.html">כב</A>
<A HREF="t08a23.html">כג</A>
כד
<A HREF="t08a25.html">כה</A>
<A HREF="t08a26.html">כו</A>
<A HREF="t08a27.html">כז</A>
<A HREF="t08a28.html">כח</A>
<A HREF="t08a29.html">כט</A>
<A HREF="t08a30.html">ל</A>
<A HREF="t08a31.html">לא</A>
- שמואל ב פרק
<A HREF="t08b01.html">א</A>
<A HREF="t08b02.html">ב</A>
<A HREF="t08b03.html">ג</A>
<A HREF="t08b04.html">ד</A>
<A HREF="t08b05.html">ה</A>
<A HREF="t08b06.html">ו</A>
<A HREF="t08b07.html">ז</A>
<A HREF="t08b08.html">ח</A>
<A HREF="t08b09.html">ט</A>
<A HREF="t08b10.html">י</A>
<A HREF="t08b11.html">יא</A>
<A HREF="t08b12.html">יב</A>
<A HREF="t08b13.html">יג</A>
<A HREF="t08b14.html">יד</A>
<A HREF="t08b15.html">טו</A>
<A HREF="t08b16.html">טז</A>
<A HREF="t08b17.html">יז</A>
<A HREF="t08b18.html">יח</A>
<A HREF="t08b19.html">יט</A>
<A HREF="t08b20.html">כ</A>
<A HREF="t08b21.html">כא</A>
<A HREF="t08b22.html">כב</A>
<A HREF="t08b23.html">כג</A>
<A HREF="t08b24.html">כד</A>
<BR>
 <BR>
<A HREF="http://www.mechon-mamre.org/mp3/t08a24.mp3" TARGET="_blank">האזנה לפרק זה</A>
</P>
<HR>

<H1>שמואל א פרק כד</H1>

<A NAME="1"> </A>
<P><B>א</B> וַיְהִי, כַּאֲשֶׁר שָׁב שָׁאוּל, מֵאַחֲרֵי, פְּלִשְׁתִּים; וַיַּגִּדוּ לוֹ, לֵאמֹר, הִנֵּה דָוִד, בְּמִדְבַּר עֵין גֶּדִי.  {ס} 
<A NAME="2"> </A>
<B>ב</B> וַיִּקַּח שָׁאוּל, שְׁלֹשֶׁת אֲלָפִים אִישׁ בָּחוּר--מִכָּל-יִשְׂרָאֵל; וַיֵּלֶךְ, לְבַקֵּשׁ אֶת-דָּוִד וַאֲנָשָׁיו, עַל-פְּנֵי, צוּרֵי הַיְּעֵלִים. 
<A NAME="3"> </A>
<B>ג</B> וַיָּבֹא אֶל-גִּדְרוֹת הַצֹּאן עַל-הַדֶּרֶךְ, וְשָׁם מְעָרָה, וַיָּבֹא שָׁאוּל, לְהָסֵךְ אֶת-רַגְלָיו; וְדָוִד, וַאֲנָשָׁיו, בְּיַרְכְּתֵי הַמְּעָרָה, יֹשְׁבִים. 
<A NAME="4"> </A>
<B>ד</B> וַיֹּאמְרוּ אַנְשֵׁי דָוִד אֵלָיו, הִנֵּה הַיּוֹם אֲשֶׁר-אָמַר יְהוָה אֵלֶיךָ הִנֵּה אָנֹכִי נֹתֵן אֶת-איביך (אֹיִבְךָ) בְּיָדֶךָ, וְעָשִׂיתָ לּוֹ, כַּאֲשֶׁר יִטַב בְּעֵינֶיךָ; וַיָּקָם דָּוִד, וַיִּכְרֹת אֶת-כְּנַף-הַמְּעִיל אֲשֶׁר-לְשָׁאוּל--בַּלָּט. 
<A NAME="5"> </A>
<B>ה</B> וַיְהִי, אַחֲרֵי-כֵן, וַיַּךְ לֵב-דָּוִד, אֹתוֹ--עַל אֲשֶׁר כָּרַת, אֶת-כָּנָף אֲשֶׁר לְשָׁאוּל. 
<A NAME="6"> </A>
<B>ו</B> וַיֹּאמֶר לַאֲנָשָׁיו חָלִילָה לִּי מֵיְהוָה, אִם-אֶעֱשֶׂה אֶת-הַדָּבָר הַזֶּה לַאדֹנִי לִמְשִׁיחַ יְהוָה--לִשְׁלֹחַ יָדִי, בּוֹ:  כִּי-מְשִׁיחַ יְהוָה, הוּא. 
<A NAME="7"> </A>
<B>ז</B> וַיְשַׁסַּע דָּוִד אֶת-אֲנָשָׁיו בַּדְּבָרִים, וְלֹא נְתָנָם לָקוּם אֶל-שָׁאוּל; וְשָׁאוּל קָם מֵהַמְּעָרָה, וַיֵּלֶךְ בַּדָּרֶךְ.  {ס} 
<A NAME="8"> </A>
<B>ח</B> וַיָּקָם דָּוִד אַחֲרֵי-כֵן, וַיֵּצֵא מן המערה (מֵהַמְּעָרָה), וַיִּקְרָא אַחֲרֵי-שָׁאוּל לֵאמֹר, אֲדֹנִי הַמֶּלֶךְ; וַיַּבֵּט שָׁאוּל אַחֲרָיו, וַיִּקֹּד דָּוִד אַפַּיִם אַרְצָה וַיִּשְׁתָּחוּ.  {ס} 
<A NAME="9"> </A>
<B>ט</B> וַיֹּאמֶר דָּוִד לְשָׁאוּל, לָמָּה תִשְׁמַע אֶת-דִּבְרֵי אָדָם לֵאמֹר:  הִנֵּה דָוִד, מְבַקֵּשׁ רָעָתֶךָ. 
<A NAME="10"> </A>
<B>י</B> הִנֵּה הַיּוֹם הַזֶּה רָאוּ עֵינֶיךָ, אֵת אֲשֶׁר-נְתָנְךָ יְהוָה הַיּוֹם בְּיָדִי בַּמְּעָרָה, וְאָמַר לַהֲרָגְךָ, וַתָּחָס עָלֶיךָ; וָאֹמַר, לֹא-אֶשְׁלַח יָדִי בַּאדֹנִי--כִּי-מְשִׁיחַ יְהוָה, הוּא. 
<A NAME="11"> </A>
<B>יא</B> וְאָבִי רְאֵה--גַּם רְאֵה אֶת-כְּנַף מְעִילְךָ, בְּיָדִי:  כִּי בְּכָרְתִי אֶת-כְּנַף מְעִילְךָ וְלֹא הֲרַגְתִּיךָ, דַּע וּרְאֵה כִּי אֵין בְּיָדִי רָעָה וָפֶשַׁע וְלֹא-חָטָאתִי לָךְ--וְאַתָּה צֹדֶה אֶת-נַפְשִׁי, לְקַחְתָּהּ. 
<A NAME="12"> </A>
<B>יב</B> יִשְׁפֹּט יְהוָה בֵּינִי וּבֵינֶךָ, וּנְקָמַנִי יְהוָה מִמֶּךָּ; וְיָדִי, לֹא תִהְיֶה-בָּךְ. 
<A NAME="13"> </A>
<B>יג</B> כַּאֲשֶׁר יֹאמַר, מְשַׁל הַקַּדְמֹנִי, מֵרְשָׁעִים, יֵצֵא רֶשַׁע; וְיָדִי, לֹא תִהְיֶה-בָּךְ. 
<A NAME="14"> </A>
<B>יד</B> אַחֲרֵי מִי יָצָא מֶלֶךְ יִשְׂרָאֵל, אַחֲרֵי מִי אַתָּה רֹדֵף:  אַחֲרֵי כֶּלֶב מֵת, אַחֲרֵי פַּרְעֹשׁ אֶחָד. 
<A NAME="15"> </A>
<B>טו</B> וְהָיָה יְהוָה לְדַיָּן, וְשָׁפַט בֵּינִי וּבֵינֶךָ; וְיֵרֶא וְיָרֵב אֶת-רִיבִי, וְיִשְׁפְּטֵנִי מִיָּדֶךָ.  {פ}<BR>
<A NAME="16"> </A>
<B>טז</B> וַיְהִי כְּכַלּוֹת דָּוִד, לְדַבֵּר אֶת-הַדְּבָרִים הָאֵלֶּה אֶל-שָׁאוּל, וַיֹּאמֶר שָׁאוּל, הֲקֹלְךָ זֶה בְּנִי דָוִד; וַיִּשָּׂא שָׁאוּל קֹלוֹ, וַיֵּבְךְּ. 
<A NAME="17"> </A>
<B>יז</B> וַיֹּאמֶר, אֶל-דָּוִד, צַדִּיק אַתָּה, מִמֶּנִּי:  כִּי אַתָּה גְּמַלְתַּנִי הַטּוֹבָה, וַאֲנִי גְּמַלְתִּיךָ הָרָעָה. 
<A NAME="18"> </A>
<B>יח</B> ואת (וְאַתָּה) הִגַּדְתָּ הַיּוֹם, אֵת אֲשֶׁר-עָשִׂיתָה אִתִּי טוֹבָה--אֵת אֲשֶׁר סִגְּרַנִי יְהוָה בְּיָדְךָ, וְלֹא הֲרַגְתָּנִי. 
<A NAME="19"> </A>
<B>יט</B> וְכִי-יִמְצָא אִישׁ אֶת-אֹיְבוֹ, וְשִׁלְּחוֹ בְּדֶרֶךְ טוֹבָה; וַיהוָה, יְשַׁלֶּמְךָ טוֹבָה, תַּחַת הַיּוֹם הַזֶּה, אֲשֶׁר עָשִׂיתָה לִי. 
<A NAME="20"> </A>
<B>כ</B> וְעַתָּה הִנֵּה יָדַעְתִּי, כִּי מָלֹךְ תִּמְלוֹךְ; וְקָמָה, בְּיָדְךָ, מַמְלֶכֶת, יִשְׂרָאֵל. 
<A NAME="21"> </A>
<B>כא</B> וְעַתָּה, הִשָּׁבְעָה לִּי בַּיהוָה, אִם-תַּכְרִית אֶת-זַרְעִי, אַחֲרָי; וְאִם-תַּשְׁמִיד אֶת-שְׁמִי, מִבֵּית אָבִי. 
<A NAME="22"> </A>
<B>כב</B> וַיִּשָּׁבַע דָּוִד, לְשָׁאוּל; וַיֵּלֶךְ שָׁאוּל, אֶל-בֵּיתוֹ, וְדָוִד וַאֲנָשָׁיו, עָלוּ עַל-הַמְּצוּדָה.  {ס}</P>

<HR>
<P CLASS=s>
<A HREF="t0.html">תנ"ך</A> -
שמואל - <A HREF="t08.html">הכול</A><BR>שמואל א פרק
<A HREF="t08a01.html">א</A>
<A HREF="t08a02.html">ב</A>
<A HREF="t08a03.html">ג</A>
<A HREF="t08a04.html">ד</A>
<A HREF="t08a05.html">ה</A>
<A HREF="t08a06.html">ו</A>
<A HREF="t08a07.html">ז</A>
<A HREF="t08a08.html">ח</A>
<A HREF="t08a09.html">ט</A>
<A HREF="t08a10.html">י</A>
<A HREF="t08a11.html">יא</A>
<A HREF="t08a12.html">יב</A>
<A HREF="t08a13.html">יג</A>
<A HREF="t08a14.html">יד</A>
<A HREF="t08a15.html">טו</A>
<A HREF="t08a16.html">טז</A>
<A HREF="t08a17.html">יז</A>
<A HREF="t08a18.html">יח</A>
<A HREF="t08a19.html">יט</A>
<A HREF="t08a20.html">כ</A>
<A HREF="t08a21.html">כא</A>
<A HREF="t08a22.html">כב</A>
<A HREF="t08a23.html">כג</A>
כד
<A HREF="t08a25.html">כה</A>
<A HREF="t08a26.html">כו</A>
<A HREF="t08a27.html">כז</A>
<A HREF="t08a28.html">כח</A>
<A HREF="t08a29.html">כט</A>
<A HREF="t08a30.html">ל</A>
<A HREF="t08a31.html">לא</A>
- שמואל ב פרק
<A HREF="t08b01.html">א</A>
<A HREF="t08b02.html">ב</A>
<A HREF="t08b03.html">ג</A>
<A HREF="t08b04.html">ד</A>
<A HREF="t08b05.html">ה</A>
<A HREF="t08b06.html">ו</A>
<A HREF="t08b07.html">ז</A>
<A HREF="t08b08.html">ח</A>
<A HREF="t08b09.html">ט</A>
<A HREF="t08b10.html">י</A>
<A HREF="t08b11.html">יא</A>
<A HREF="t08b12.html">יב</A>
<A HREF="t08b13.html">יג</A>
<A HREF="t08b14.html">יד</A>
<A HREF="t08b15.html">טו</A>
<A HREF="t08b16.html">טז</A>
<A HREF="t08b17.html">יז</A>
<A HREF="t08b18.html">יח</A>
<A HREF="t08b19.html">יט</A>
<A HREF="t08b20.html">כ</A>
<A HREF="t08b21.html">כא</A>
<A HREF="t08b22.html">כב</A>
<A HREF="t08b23.html">כג</A>
<A HREF="t08b24.html">כד</A>
</P>
<HR>

</BODY></HTML>
