<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - מלכים ב פרק ב</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
ב
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
<BR>
 <BR>
<A HREF="http://www.mechon-mamre.org/mp3/t09b02.mp3" TARGET="_blank">האזנה לפרק זה</A>
</P>
<HR>

<H1>מלכים ב פרק ב</H1>

<A NAME="1"> </A>
<P><B>א</B> וַיְהִי, בְּהַעֲלוֹת יְהוָה אֶת-אֵלִיָּהוּ, בַּסְעָרָה, הַשָּׁמָיִם; וַיֵּלֶךְ אֵלִיָּהוּ וֶאֱלִישָׁע, מִן-הַגִּלְגָּל. 
<A NAME="2"> </A>
<B>ב</B> וַיֹּאמֶר אֵלִיָּהוּ אֶל-אֱלִישָׁע שֵׁב-נָא פֹה, כִּי יְהוָה שְׁלָחַנִי עַד-בֵּית-אֵל, וַיֹּאמֶר אֱלִישָׁע, חַי-יְהוָה וְחֵי-נַפְשְׁךָ אִם-אֶעֶזְבֶךָּ; וַיֵּרְדוּ, בֵּית-אֵל. 
<A NAME="3"> </A>
<B>ג</B> וַיֵּצְאוּ בְנֵי-הַנְּבִיאִים אֲשֶׁר-בֵּית-אֵל, אֶל-אֱלִישָׁע, וַיֹּאמְרוּ אֵלָיו, הֲיָדַעְתָּ כִּי הַיּוֹם יְהוָה לֹקֵחַ אֶת-אֲדֹנֶיךָ מֵעַל רֹאשֶׁךָ; וַיֹּאמֶר גַּם-אֲנִי יָדַעְתִּי, הֶחֱשׁוּ. 
<A NAME="4"> </A>
<B>ד</B> וַיֹּאמֶר לוֹ אֵלִיָּהוּ אֱלִישָׁע שֵׁב-נָא פֹה, כִּי יְהוָה שְׁלָחַנִי יְרִיחוֹ, וַיֹּאמֶר, חַי-יְהוָה וְחֵי-נַפְשְׁךָ אִם-אֶעֶזְבֶךָּ; וַיָּבֹאוּ, יְרִיחוֹ. 
<A NAME="5"> </A>
<B>ה</B> וַיִּגְּשׁוּ בְנֵי-הַנְּבִיאִים אֲשֶׁר-בִּירִיחוֹ, אֶל-אֱלִישָׁע, וַיֹּאמְרוּ אֵלָיו, הֲיָדַעְתָּ כִּי הַיּוֹם יְהוָה לֹקֵחַ אֶת-אֲדֹנֶיךָ מֵעַל רֹאשֶׁךָ; וַיֹּאמֶר גַּם-אֲנִי יָדַעְתִּי, הֶחֱשׁוּ. 
<A NAME="6"> </A>
<B>ו</B> וַיֹּאמֶר לוֹ אֵלִיָּהוּ שֵׁב-נָא פֹה, כִּי יְהוָה שְׁלָחַנִי הַיַּרְדֵּנָה, וַיֹּאמֶר, חַי-יְהוָה וְחֵי-נַפְשְׁךָ אִם-אֶעֶזְבֶךָּ; וַיֵּלְכוּ, שְׁנֵיהֶם. 
<A NAME="7"> </A>
<B>ז</B> וַחֲמִשִּׁים אִישׁ מִבְּנֵי הַנְּבִיאִים, הָלְכוּ, וַיַּעַמְדוּ מִנֶּגֶד, מֵרָחוֹק; וּשְׁנֵיהֶם, עָמְדוּ עַל-הַיַּרְדֵּן. 
<A NAME="8"> </A>
<B>ח</B> וַיִּקַּח אֵלִיָּהוּ אֶת-אַדַּרְתּוֹ וַיִּגְלֹם וַיַּכֶּה אֶת-הַמַּיִם, וַיֵּחָצוּ הֵנָּה וָהֵנָּה; וַיַּעַבְרוּ שְׁנֵיהֶם, בֶּחָרָבָה. 
<A NAME="9"> </A>
<B>ט</B> וַיְהִי כְעָבְרָם, וְאֵלִיָּהוּ אָמַר אֶל-אֱלִישָׁע שְׁאַל מָה אֶעֱשֶׂה-לָּךְ, בְּטֶרֶם, אֶלָּקַח מֵעִמָּךְ; וַיֹּאמֶר אֱלִישָׁע, וִיהִי נָא פִּי-שְׁנַיִם בְּרוּחֲךָ אֵלָי. 
<A NAME="10"> </A>
<B>י</B> וַיֹּאמֶר, הִקְשִׁיתָ לִשְׁאוֹל; אִם-תִּרְאֶה אֹתִי לֻקָּח מֵאִתָּךְ, יְהִי-לְךָ כֵן, וְאִם-אַיִן, לֹא יִהְיֶה. 
<A NAME="11"> </A>
<B>יא</B> וַיְהִי, הֵמָּה הֹלְכִים הָלוֹךְ וְדַבֵּר, וְהִנֵּה רֶכֶב-אֵשׁ וְסוּסֵי אֵשׁ, וַיַּפְרִדוּ בֵּין שְׁנֵיהֶם; וַיַּעַל, אֵלִיָּהוּ, בַּסְעָרָה, הַשָּׁמָיִם. 
<A NAME="12"> </A>
<B>יב</B> וֶאֱלִישָׁע רֹאֶה, וְהוּא מְצַעֵק אָבִי אָבִי רֶכֶב יִשְׂרָאֵל וּפָרָשָׁיו, וְלֹא רָאָהוּ, עוֹד; וַיַּחֲזֵק, בִּבְגָדָיו, וַיִּקְרָעֵם, לִשְׁנַיִם קְרָעִים. 
<A NAME="13"> </A>
<B>יג</B> וַיָּרֶם אֶת-אַדֶּרֶת אֵלִיָּהוּ, אֲשֶׁר נָפְלָה מֵעָלָיו; וַיָּשָׁב וַיַּעֲמֹד, עַל-שְׂפַת הַיַּרְדֵּן. 
<A NAME="14"> </A>
<B>יד</B> וַיִּקַּח אֶת-אַדֶּרֶת אֵלִיָּהוּ אֲשֶׁר-נָפְלָה מֵעָלָיו, וַיַּכֶּה אֶת-הַמַּיִם, וַיֹּאמַר, אַיֵּה יְהוָה אֱלֹהֵי אֵלִיָּהוּ; אַף-הוּא וַיַּכֶּה אֶת-הַמַּיִם, וַיֵּחָצוּ הֵנָּה וָהֵנָּה, וַיַּעֲבֹר, אֱלִישָׁע. 
<A NAME="15"> </A>
<B>טו</B> וַיִּרְאֻהוּ בְנֵי-הַנְּבִיאִים אֲשֶׁר-בִּירִיחוֹ, מִנֶּגֶד, וַיֹּאמְרוּ, נָחָה רוּחַ אֵלִיָּהוּ עַל-אֱלִישָׁע; וַיָּבֹאוּ, לִקְרָאתוֹ, וַיִּשְׁתַּחֲווּ-לוֹ, אָרְצָה. 
<A NAME="16"> </A>
<B>טז</B> וַיֹּאמְרוּ אֵלָיו הִנֵּה-נָא יֵשׁ-אֶת-עֲבָדֶיךָ חֲמִשִּׁים אֲנָשִׁים בְּנֵי-חַיִל, יֵלְכוּ נָא וִיבַקְשׁוּ אֶת-אֲדֹנֶיךָ--פֶּן-נְשָׂאוֹ רוּחַ יְהוָה, וַיַּשְׁלִכֵהוּ בְּאַחַד הֶהָרִים אוֹ בְּאַחַת הגיאות (הַגֵּיאָיוֹת); וַיֹּאמֶר, לֹא תִשְׁלָחוּ. 
<A NAME="17"> </A>
<B>יז</B> וַיִּפְצְרוּ-בוֹ עַד-בֹּשׁ, וַיֹּאמֶר שְׁלָחוּ; וַיִּשְׁלְחוּ חֲמִשִּׁים אִישׁ, וַיְבַקְשׁוּ שְׁלֹשָׁה-יָמִים וְלֹא מְצָאֻהוּ. 
<A NAME="18"> </A>
<B>יח</B> וַיָּשֻׁבוּ אֵלָיו, וְהוּא יֹשֵׁב בִּירִיחוֹ; וַיֹּאמֶר אֲלֵהֶם, הֲלֹא-אָמַרְתִּי אֲלֵיכֶם אַל-תֵּלֵכוּ.  {ס} 
<A NAME="19"> </A>
<B>יט</B> וַיֹּאמְרוּ אַנְשֵׁי הָעִיר, אֶל-אֱלִישָׁע, הִנֵּה-נָא מוֹשַׁב הָעִיר טוֹב, כַּאֲשֶׁר אֲדֹנִי רֹאֶה; וְהַמַּיִם רָעִים, וְהָאָרֶץ מְשַׁכָּלֶת. 
<A NAME="20"> </A>
<B>כ</B> וַיֹּאמֶר, קְחוּ-לִי צְלֹחִית חֲדָשָׁה, וְשִׂימוּ שָׁם, מֶלַח; וַיִּקְחוּ, אֵלָיו. 
<A NAME="21"> </A>
<B>כא</B> וַיֵּצֵא אֶל-מוֹצָא הַמַּיִם, וַיַּשְׁלֶךְ-שָׁם מֶלַח; וַיֹּאמֶר כֹּה-אָמַר יְהוָה, רִפִּאתִי לַמַּיִם הָאֵלֶּה--לֹא-יִהְיֶה מִשָּׁם עוֹד, מָוֶת וּמְשַׁכָּלֶת. 
<A NAME="22"> </A>
<B>כב</B> וַיֵּרָפוּ הַמַּיִם, עַד הַיּוֹם הַזֶּה, כִּדְבַר אֱלִישָׁע, אֲשֶׁר דִּבֵּר.  {פ}<BR>
<A NAME="23"> </A>
<B>כג</B> וַיַּעַל מִשָּׁם, בֵּית-אֵל; וְהוּא עֹלֶה בַדֶּרֶךְ, וּנְעָרִים קְטַנִּים יָצְאוּ מִן-הָעִיר, וַיִּתְקַלְּסוּ-בוֹ וַיֹּאמְרוּ לוֹ, עֲלֵה קֵרֵחַ עֲלֵה קֵרֵחַ. 
<A NAME="24"> </A>
<B>כד</B> וַיִּפֶן אַחֲרָיו וַיִּרְאֵם, וַיְקַלְלֵם בְּשֵׁם יְהוָה; וַתֵּצֶאנָה שְׁתַּיִם דֻּבִּים, מִן-הַיַּעַר, וַתְּבַקַּעְנָה מֵהֶם, אַרְבָּעִים וּשְׁנֵי יְלָדִים. 
<A NAME="25"> </A>
<B>כה</B> וַיֵּלֶךְ מִשָּׁם, אֶל-הַר הַכַּרְמֶל; וּמִשָּׁם, שָׁב שֹׁמְרוֹן.  {פ}</P>

<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
ב
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
</P>
<HR>

</BODY></HTML>
