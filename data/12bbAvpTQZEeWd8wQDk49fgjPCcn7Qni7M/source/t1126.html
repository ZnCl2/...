<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק כו</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
כו
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
<A HREF="t1135.html">לה</A>
<A HREF="t1136.html">לו</A>
<A HREF="t1137.html">לז</A>
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
<A HREF="t1144.html">מד</A>
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
<BR>
 <BR>
<A HREF="http://www.mechon-mamre.org/mp3/t1126.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק כו</H1>

<A NAME="1"> </A>
<P><B>א</B> בְּרֵאשִׁית, מַמְלְכוּת יְהוֹיָקִים בֶּן-יֹאשִׁיָּהוּ--מֶלֶךְ יְהוּדָה:  הָיָה הַדָּבָר הַזֶּה, מֵאֵת יְהוָה לֵאמֹר. 
<A NAME="2"> </A>
<B>ב</B> כֹּה אָמַר יְהוָה, עֲמֹד בַּחֲצַר בֵּית-יְהוָה, וְדִבַּרְתָּ עַל-כָּל-עָרֵי יְהוּדָה הַבָּאִים לְהִשְׁתַּחֲו&zwj;ֹת בֵּית-יְהוָה, אֵת כָּל-הַדְּבָרִים אֲשֶׁר צִוִּיתִיךָ לְדַבֵּר אֲלֵיהֶם:  אַל-תִּגְרַע, דָּבָר. 
<A NAME="3"> </A>
<B>ג</B> אוּלַי יִשְׁמְעוּ--וְיָשֻׁבוּ, אִישׁ מִדַּרְכּוֹ הָרָעָה; וְנִחַמְתִּי אֶל-הָרָעָה, אֲשֶׁר אָנֹכִי חֹשֵׁב לַעֲשׂוֹת לָהֶם, מִפְּנֵי, רֹעַ מַעַלְלֵיהֶם. 
<A NAME="4"> </A>
<B>ד</B> וְאָמַרְתָּ אֲלֵיהֶם, כֹּה אָמַר יְהוָה:  אִם-לֹא תִשְׁמְעוּ, אֵלַי, לָלֶכֶת בְּתוֹרָתִי, אֲשֶׁר נָתַתִּי לִפְנֵיכֶם. 
<A NAME="5"> </A>
<B>ה</B> לִשְׁמֹעַ, עַל-דִּבְרֵי עֲבָדַי הַנְּבִאִים, אֲשֶׁר אָנֹכִי, שֹׁלֵחַ אֲלֵיכֶם; וְהַשְׁכֵּם וְשָׁלֹחַ, וְלֹא שְׁמַעְתֶּם. 
<A NAME="6"> </A>
<B>ו</B> וְנָתַתִּי אֶת-הַבַּיִת הַזֶּה, כְּשִׁלֹה; וְאֶת-הָעִיר הזאתה (הַזֹּאת) אֶתֵּן לִקְלָלָה, לְכֹל גּוֹיֵ הָאָרֶץ.  {פ}<BR>
<A NAME="7"> </A>
<B>ז</B> וַיִּשְׁמְעוּ הַכֹּהֲנִים וְהַנְּבִאִים, וְכָל-הָעָם, אֶת-יִרְמְיָהוּ, מְדַבֵּר אֶת-הַדְּבָרִים הָאֵלֶּה בְּבֵית יְהוָה. 
<A NAME="8"> </A>
<B>ח</B> וַיְהִי כְּכַלּוֹת יִרְמְיָהוּ, לְדַבֵּר אֵת כָּל-אֲשֶׁר-צִוָּה יְהוָה, לְדַבֵּר, אֶל-כָּל-הָעָם; וַיִּתְפְּשׂוּ אֹתוֹ הַכֹּהֲנִים וְהַנְּבִיאִים, וְכָל-הָעָם לֵאמֹר--מוֹת תָּמוּת. 
<A NAME="9"> </A>
<B>ט</B> מַדּוּעַ נִבֵּיתָ בְשֵׁם-יְהוָה לֵאמֹר, כְּשִׁלוֹ יִהְיֶה הַבַּיִת הַזֶּה, וְהָעִיר הַזֹּאת תֶּחֱרַב, מֵאֵין יוֹשֵׁב; וַיִּקָּהֵל כָּל-הָעָם אֶל-יִרְמְיָהוּ, בְּבֵית יְהוָה. 
<A NAME="10"> </A>
<B>י</B> וַיִּשְׁמְעוּ שָׂרֵי יְהוּדָה, אֵת הַדְּבָרִים הָאֵלֶּה, וַיַּעֲלוּ מִבֵּית-הַמֶּלֶךְ, בֵּית יְהוָה; וַיֵּשְׁבוּ בְּפֶתַח שַׁעַר-יְהוָה, הֶחָדָשׁ.  {ס} 
<A NAME="11"> </A>
<B>יא</B> וַיֹּאמְרוּ הַכֹּהֲנִים וְהַנְּבִאִים, אֶל-הַשָּׂרִים, וְאֶל-כָּל-הָעָם, לֵאמֹר:  מִשְׁפַּט-מָוֶת, לָאִישׁ הַזֶּה, כִּי נִבָּא אֶל-הָעִיר הַזֹּאת, כַּאֲשֶׁר שְׁמַעְתֶּם בְּאָזְנֵיכֶם. 
<A NAME="12"> </A>
<B>יב</B> וַיֹּאמֶר יִרְמְיָהוּ אֶל-כָּל-הַשָּׂרִים, וְאֶל-כָּל-הָעָם לֵאמֹר:  יְהוָה שְׁלָחַנִי, לְהִנָּבֵא אֶל-הַבַּיִת הַזֶּה וְאֶל-הָעִיר הַזֹּאת, אֵת כָּל-הַדְּבָרִים, אֲשֶׁר שְׁמַעְתֶּם. 
<A NAME="13"> </A>
<B>יג</B> וְעַתָּה, הֵיטִיבוּ דַרְכֵיכֶם וּמַעַלְלֵיכֶם, וְשִׁמְעוּ, בְּקוֹל יְהוָה אֱלֹהֵיכֶם:  וְיִנָּחֵם יְהוָה--אֶל-הָרָעָה, אֲשֶׁר דִּבֶּר עֲלֵיכֶם. 
<A NAME="14"> </A>
<B>יד</B> וַאֲנִי, הִנְנִי בְיֶדְכֶם:  עֲשׂוּ-לִי כַּטּוֹב וְכַיָּשָׁר, בְּעֵינֵיכֶם. 
<A NAME="15"> </A>
<B>טו</B> אַךְ יָדֹעַ תֵּדְעוּ, כִּי אִם-מְמִתִים אַתֶּם אֹתִי--כִּי-דָם נָקִי אַתֶּם נֹתְנִים עֲלֵיכֶם, וְאֶל-הָעִיר הַזֹּאת וְאֶל-יֹשְׁבֶיהָ:  כִּי בֶאֱמֶת, שְׁלָחַנִי יְהוָה עֲלֵיכֶם, לְדַבֵּר בְּאָזְנֵיכֶם, אֵת כָּל-הַדְּבָרִים הָאֵלֶּה.  {ס} 
<A NAME="16"> </A>
<B>טז</B> וַיֹּאמְרוּ הַשָּׂרִים וְכָל-הָעָם, אֶל-הַכֹּהֲנִים וְאֶל-הַנְּבִיאִים:  אֵין-לָאִישׁ הַזֶּה, מִשְׁפַּט-מָוֶת, כִּי בְּשֵׁם יְהוָה אֱלֹהֵינוּ, דִּבֶּר אֵלֵינוּ. 
<A NAME="17"> </A>
<B>יז</B> וַיָּקֻמוּ אֲנָשִׁים, מִזִּקְנֵי הָאָרֶץ; וַיֹּאמְרוּ, אֶל-כָּל-קְהַל הָעָם לֵאמֹר. 
<A NAME="18"> </A>
<B>יח</B> מיכיה (מִיכָה), הַמּוֹרַשְׁתִּי, הָיָה נִבָּא, בִּימֵי חִזְקִיָּהוּ מֶלֶךְ-יְהוּדָה; וַיֹּאמֶר אֶל-כָּל-עַם יְהוּדָה לֵאמֹר כֹּה-אָמַר יְהוָה צְבָאוֹת, צִיּוֹן שָׂדֶה תֵחָרֵשׁ וִירוּשָׁלַיִם עִיִּים תִּהְיֶה, וְהַר הַבַּיִת, לְבָמוֹת יָעַר. 
<A NAME="19"> </A>
<B>יט</B> הֶהָמֵת הֱמִתֻהוּ חִזְקִיָּהוּ מֶלֶךְ-יְהוּדָה וְכָל-יְהוּדָה, הֲלֹא יָרֵא אֶת-יְהוָה--וַיְחַל אֶת-פְּנֵי יְהוָה, וַיִּנָּחֶם יְהוָה אֶל-הָרָעָה אֲשֶׁר-דִּבֶּר עֲלֵיהֶם; וַאֲנַחְנוּ, עֹשִׂים רָעָה גְדוֹלָה--עַל-נַפְשׁוֹתֵינוּ. 
<A NAME="20"> </A>
<B>כ</B> וְגַם-אִישׁ, הָיָה מִתְנַבֵּא בְּשֵׁם יְהוָה, אוּרִיָּהוּ בֶּן-שְׁמַעְיָהוּ, מִקִּרְיַת הַיְּעָרִים; וַיִּנָּבֵא עַל-הָעִיר הַזֹּאת, וְעַל-הָאָרֶץ הַזֹּאת, כְּכֹל, דִּבְרֵי יִרְמְיָהוּ. 
<A NAME="21"> </A>
<B>כא</B> וַיִּשְׁמַע הַמֶּלֶךְ-יְהוֹיָקִים וְכָל-גִּבּוֹרָיו וְכָל-הַשָּׂרִים, אֶת-דְּבָרָיו, וַיְבַקֵּשׁ הַמֶּלֶךְ, הֲמִיתוֹ; וַיִּשְׁמַע אוּרִיָּהוּ וַיִּרָא, וַיִּבְרַח וַיָּבֹא מִצְרָיִם. 
<A NAME="22"> </A>
<B>כב</B> וַיִּשְׁלַח הַמֶּלֶךְ יְהוֹיָקִים, אֲנָשִׁים--מִצְרָיִם:  אֵת אֶלְנָתָן בֶּן-עַכְבּוֹר וַאֲנָשִׁים אִתּוֹ, אֶל-מִצְרָיִם. 
<A NAME="23"> </A>
<B>כג</B> וַיּוֹצִיאוּ אֶת-אוּרִיָּהוּ מִמִּצְרַיִם, וַיְבִאֻהוּ אֶל-הַמֶּלֶךְ יְהוֹיָקִים, וַיַּכֵּהוּ, בֶּחָרֶב; וַיַּשְׁלֵךְ, אֶת-נִבְלָתוֹ, אֶל-קִבְרֵי, בְּנֵי הָעָם. 
<A NAME="24"> </A>
<B>כד</B> אַךְ, יַד אֲחִיקָם בֶּן-שָׁפָן, הָיְתָה, אֶת-יִרְמְיָהוּ--לְבִלְתִּי תֵּת-אֹתוֹ בְיַד-הָעָם, לַהֲמִיתוֹ.  {פ}</P>

<HR>
<P CLASS=s>
<A HREF="t0.html">תנ"ך</A> -
ירמיהו - <A HREF="t11.html">הכול</A><BR>פרק
<A HREF="t1101.html">א</A>
<A HREF="t1102.html">ב</A>
<A HREF="t1103.html">ג</A>
<A HREF="t1104.html">ד</A>
<A HREF="t1105.html">ה</A>
<A HREF="t1106.html">ו</A>
<A HREF="t1107.html">ז</A>
<A HREF="t1108.html">ח</A>
<A HREF="t1109.html">ט</A>
<A HREF="t1110.html">י</A>
<A HREF="t1111.html">יא</A>
<A HREF="t1112.html">יב</A>
<A HREF="t1113.html">יג</A>
<A HREF="t1114.html">יד</A>
<A HREF="t1115.html">טו</A>
<A HREF="t1116.html">טז</A>
<A HREF="t1117.html">יז</A>
<A HREF="t1118.html">יח</A>
<A HREF="t1119.html">יט</A>
<A HREF="t1120.html">כ</A>
<A HREF="t1121.html">כא</A>
<A HREF="t1122.html">כב</A>
<A HREF="t1123.html">כג</A>
<A HREF="t1124.html">כד</A>
<A HREF="t1125.html">כה</A>
כו
<A HREF="t1127.html">כז</A>
<A HREF="t1128.html">כח</A>
<A HREF="t1129.html">כט</A>
<A HREF="t1130.html">ל</A>
<A HREF="t1131.html">לא</A>
<A HREF="t1132.html">לב</A>
<A HREF="t1133.html">לג</A>
<A HREF="t1134.html">לד</A>
<A HREF="t1135.html">לה</A>
<A HREF="t1136.html">לו</A>
<A HREF="t1137.html">לז</A>
<A HREF="t1138.html">לח</A>
<A HREF="t1139.html">לט</A>
<A HREF="t1140.html">מ</A>
<A HREF="t1141.html">מא</A>
<A HREF="t1142.html">מב</A>
<A HREF="t1143.html">מג</A>
<A HREF="t1144.html">מד</A>
<A HREF="t1145.html">מה</A>
<A HREF="t1146.html">מו</A>
<A HREF="t1147.html">מז</A>
<A HREF="t1148.html">מח</A>
<A HREF="t1149.html">מט</A>
<A HREF="t1150.html">נ</A>
<A HREF="t1151.html">נא</A>
<A HREF="t1152.html">נב</A>
</P>
<HR>

</BODY></HTML>
