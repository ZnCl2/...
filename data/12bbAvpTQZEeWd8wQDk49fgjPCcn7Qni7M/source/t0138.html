<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - בראשית פרק לח</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
<A HREF="t0108.html">ח</A>
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
<A HREF="t0119.html">יט</A>
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
<A HREF="t0137.html">לז</A>
לח
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
<BR>
 <BR>
<A HREF="http://www.mechon-mamre.org/mp3/t0138.mp3" TARGET="_blank">האזנה לפרק זה</A>
</P>
<HR>

<H1>בראשית פרק לח</H1>

<A NAME="1"> </A>
<P><B>א</B> וַיְהִי בָּעֵת הַהִוא, וַיֵּרֶד יְהוּדָה מֵאֵת אֶחָיו; וַיֵּט עַד-אִישׁ עֲדֻלָּמִי, וּשְׁמוֹ חִירָה. 
<A NAME="2"> </A>
<B>ב</B> וַיַּרְא-שָׁם יְהוּדָה בַּת-אִישׁ כְּנַעֲנִי, וּשְׁמוֹ שׁוּעַ; וַיִּקָּחֶהָ, וַיָּבֹא אֵלֶיהָ. 
<A NAME="3"> </A>
<B>ג</B> וַתַּהַר, וַתֵּלֶד בֵּן; וַיִּקְרָא אֶת-שְׁמוֹ, עֵר. 
<A NAME="4"> </A>
<B>ד</B> וַתַּהַר עוֹד, וַתֵּלֶד בֵּן; וַתִּקְרָא אֶת-שְׁמוֹ, אוֹנָן. 
<A NAME="5"> </A>
<B>ה</B> וַתֹּסֶף עוֹד וַתֵּלֶד בֵּן, וַתִּקְרָא אֶת-שְׁמוֹ שֵׁלָה; וְהָיָה בִכְזִיב, בְּלִדְתָּהּ אֹתוֹ. 
<A NAME="6"> </A>
<B>ו</B> וַיִּקַּח יְהוּדָה אִשָּׁה, לְעֵר בְּכוֹרוֹ; וּשְׁמָהּ, תָּמָר. 
<A NAME="7"> </A>
<B>ז</B> וַיְהִי, עֵר בְּכוֹר יְהוּדָה--רַע, בְּעֵינֵי יְהוָה; וַיְמִתֵהוּ, יְהוָה. 
<A NAME="8"> </A>
<B>ח</B> וַיֹּאמֶר יְהוּדָה לְאוֹנָן, בֹּא אֶל-אֵשֶׁת אָחִיךָ וְיַבֵּם אֹתָהּ; וְהָקֵם זֶרַע, לְאָחִיךָ. 
<A NAME="9"> </A>
<B>ט</B> וַיֵּדַע אוֹנָן, כִּי לֹּא לוֹ יִהְיֶה הַזָּרַע; וְהָיָה אִם-בָּא אֶל-אֵשֶׁת אָחִיו, וְשִׁחֵת אַרְצָה, לְבִלְתִּי נְתָן-זֶרַע, לְאָחִיו. 
<A NAME="10"> </A>
<B>י</B> וַיֵּרַע בְּעֵינֵי יְהוָה, אֲשֶׁר עָשָׂה; וַיָּמֶת, גַּם-אֹתוֹ. 
<A NAME="11"> </A>
<B>יא</B> וַיֹּאמֶר יְהוּדָה לְתָמָר כַּלָּתוֹ שְׁבִי אַלְמָנָה בֵית-אָבִיךְ, עַד-יִגְדַּל שֵׁלָה בְנִי--כִּי אָמַר, פֶּן-יָמוּת גַּם-הוּא כְּאֶחָיו; וַתֵּלֶךְ תָּמָר, וַתֵּשֶׁב בֵּית אָבִיהָ. 
<A NAME="12"> </A>
<B>יב</B> וַיִּרְבּוּ, הַיָּמִים, וַתָּמָת, בַּת-שׁוּעַ אֵשֶׁת-יְהוּדָה; וַיִּנָּחֶם יְהוּדָה, וַיַּעַל עַל-גֹּזְזֵי צֹאנוֹ הוּא וְחִירָה רֵעֵהוּ הָעֲדֻלָּמִי--תִּמְנָתָה. 
<A NAME="13"> </A>
<B>יג</B> וַיֻּגַּד לְתָמָר, לֵאמֹר:  הִנֵּה חָמִיךְ עֹלֶה תִמְנָתָה, לָגֹז צֹאנוֹ. 
<A NAME="14"> </A>
<B>יד</B> וַתָּסַר בִּגְדֵי אַלְמְנוּתָהּ מֵעָלֶיהָ, וַתְּכַס בַּצָּעִיף וַתִּתְעַלָּף, וַתֵּשֶׁב בְּפֶתַח עֵינַיִם, אֲשֶׁר עַל-דֶּרֶךְ תִּמְנָתָה:  כִּי רָאֲתָה, כִּי-גָדַל שֵׁלָה, וְהִוא, לֹא-נִתְּנָה לוֹ לְאִשָּׁה. 
<A NAME="15"> </A>
<B>טו</B> וַיִּרְאֶהָ יְהוּדָה, וַיַּחְשְׁבֶהָ לְזוֹנָה:  כִּי כִסְּתָה, פָּנֶיהָ. 
<A NAME="16"> </A>
<B>טז</B> וַיֵּט אֵלֶיהָ אֶל-הַדֶּרֶךְ, וַיֹּאמֶר הָבָה-נָּא אָבוֹא אֵלַיִךְ, כִּי לֹא יָדַע, כִּי כַלָּתוֹ הִוא; וַתֹּאמֶר, מַה-תִּתֶּן-לִי, כִּי תָבוֹא, אֵלָי. 
<A NAME="17"> </A>
<B>יז</B> וַיֹּאמֶר, אָנֹכִי אֲשַׁלַּח גְּדִי-עִזִּים מִן-הַצֹּאן; וַתֹּאמֶר, אִם-תִּתֵּן עֵרָבוֹן עַד שָׁלְחֶךָ. 
<A NAME="18"> </A>
<B>יח</B> וַיֹּאמֶר, מָה הָעֵרָבוֹן אֲשֶׁר אֶתֶּן-לָךְ, וַתֹּאמֶר חֹתָמְךָ וּפְתִילֶךָ, וּמַטְּךָ אֲשֶׁר בְּיָדֶךָ; וַיִּתֶּן-לָהּ וַיָּבֹא אֵלֶיהָ, וַתַּהַר לוֹ. 
<A NAME="19"> </A>
<B>יט</B> וַתָּקָם וַתֵּלֶךְ, וַתָּסַר צְעִיפָהּ מֵעָלֶיהָ; וַתִּלְבַּשׁ, בִּגְדֵי אַלְמְנוּתָהּ. 
<A NAME="20"> </A>
<B>כ</B> וַיִּשְׁלַח יְהוּדָה אֶת-גְּדִי הָעִזִּים, בְּיַד רֵעֵהוּ הָעֲדֻלָּמִי, לָקַחַת הָעֵרָבוֹן, מִיַּד הָאִשָּׁה; וְלֹא, מְצָאָהּ. 
<A NAME="21"> </A>
<B>כא</B> וַיִּשְׁאַל אֶת-אַנְשֵׁי מְקֹמָהּ, לֵאמֹר, אַיֵּה הַקְּדֵשָׁה הִוא בָעֵינַיִם, עַל-הַדָּרֶךְ; וַיֹּאמְרוּ, לֹא-הָיְתָה בָזֶה קְדֵשָׁה. 
<A NAME="22"> </A>
<B>כב</B> וַיָּשָׁב, אֶל-יְהוּדָה, וַיֹּאמֶר, לֹא מְצָאתִיהָ; וְגַם אַנְשֵׁי הַמָּקוֹם אָמְרוּ, לֹא-הָיְתָה בָזֶה קְדֵשָׁה. 
<A NAME="23"> </A>
<B>כג</B> וַיֹּאמֶר יְהוּדָה תִּקַּח-לָהּ, פֶּן נִהְיֶה לָבוּז; הִנֵּה שָׁלַחְתִּי הַגְּדִי הַזֶּה, וְאַתָּה לֹא מְצָאתָהּ. 
<A NAME="24"> </A>
<B>כד</B> וַיְהִי כְּמִשְׁלֹשׁ חֳדָשִׁים, וַיֻּגַּד לִיהוּדָה לֵאמֹר זָנְתָה תָּמָר כַּלָּתֶךָ, וְגַם הִנֵּה הָרָה, לִזְנוּנִים; וַיֹּאמֶר יְהוּדָה, הוֹצִיאוּהָ וְתִשָּׂרֵף. 
<A NAME="25"> </A>
<B>כה</B> הִוא מוּצֵאת, וְהִיא שָׁלְחָה אֶל-חָמִיהָ לֵאמֹר, לְאִישׁ אֲשֶׁר-אֵלֶּה לּוֹ, אָנֹכִי הָרָה; וַתֹּאמֶר, הַכֶּר-נָא--לְמִי הַחֹתֶמֶת וְהַפְּתִילִים וְהַמַּטֶּה, הָאֵלֶּה. 
<A NAME="26"> </A>
<B>כו</B> וַיַּכֵּר יְהוּדָה, וַיֹּאמֶר צָדְקָה מִמֶּנִּי, כִּי-עַל-כֵּן לֹא-נְתַתִּיהָ, לְשֵׁלָה בְנִי; וְלֹא-יָסַף עוֹד, לְדַעְתָּהּ. 
<A NAME="27"> </A>
<B>כז</B> וַיְהִי, בְּעֵת לִדְתָּהּ; וְהִנֵּה תְאוֹמִים, בְּבִטְנָהּ. 
<A NAME="28"> </A>
<B>כח</B> וַיְהִי בְלִדְתָּהּ, וַיִּתֶּן-יָד; וַתִּקַּח הַמְיַלֶּדֶת, וַתִּקְשֹׁר עַל-יָדוֹ שָׁנִי לֵאמֹר, זֶה, יָצָא רִאשֹׁנָה. 
<A NAME="29"> </A>
<B>כט</B> וַיְהִי כְּמֵשִׁיב יָדוֹ, וְהִנֵּה יָצָא אָחִיו, וַתֹּאמֶר, מַה-פָּרַצְתָּ עָלֶיךָ פָּרֶץ; וַיִּקְרָא שְׁמוֹ, פָּרֶץ. 
<A NAME="30"> </A>
<B>ל</B> וְאַחַר יָצָא אָחִיו, אֲשֶׁר עַל-יָדוֹ הַשָּׁנִי; וַיִּקְרָא שְׁמוֹ, זָרַח.  {ס}</P>

<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
<A HREF="t0108.html">ח</A>
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
<A HREF="t0119.html">יט</A>
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
<A HREF="t0137.html">לז</A>
לח
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
</P>
<HR>

</BODY></HTML>
