<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - מלכים ב פרק ה</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
ה
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
<BR>
 <BR>
<A HREF="http://www.mechon-mamre.org/mp3/t09b05.mp3" TARGET="_blank">האזנה לפרק זה</A>
</P>
<HR>

<H1>מלכים ב פרק ה</H1>

<A NAME="1"> </A>
<P><B>א</B> וְנַעֲמָן שַׂר-צְבָא מֶלֶךְ-אֲרָם הָיָה אִישׁ גָּדוֹל לִפְנֵי אֲדֹנָיו, וּנְשֻׂא פָנִים--כִּי-בוֹ נָתַן-יְהוָה תְּשׁוּעָה, לַאֲרָם; וְהָאִישׁ, הָיָה גִּבּוֹר חַיִל--מְצֹרָע. 
<A NAME="2"> </A>
<B>ב</B> וַאֲרָם יָצְאוּ גְדוּדִים, וַיִּשְׁבּוּ מֵאֶרֶץ יִשְׂרָאֵל נַעֲרָה קְטַנָּה; וַתְּהִי, לִפְנֵי אֵשֶׁת נַעֲמָן. 
<A NAME="3"> </A>
<B>ג</B> וַתֹּאמֶר, אֶל-גְּבִרְתָּהּ, אַחֲלֵי אֲדֹנִי, לִפְנֵי הַנָּבִיא אֲשֶׁר בְּשֹׁמְרוֹן; אָז יֶאֱסֹף אֹתוֹ, מִצָּרַעְתּוֹ. 
<A NAME="4"> </A>
<B>ד</B> וַיָּבֹא, וַיַּגֵּד לַאדֹנָיו לֵאמֹר:  כָּזֹאת וְכָזֹאת דִּבְּרָה הַנַּעֲרָה, אֲשֶׁר מֵאֶרֶץ יִשְׂרָאֵל. 
<A NAME="5"> </A>
<B>ה</B> וַיֹּאמֶר מֶלֶךְ-אֲרָם לֶךְ-בֹּא, וְאֶשְׁלְחָה סֵפֶר אֶל-מֶלֶךְ יִשְׂרָאֵל; וַיֵּלֶךְ וַיִּקַּח בְּיָדוֹ עֶשֶׂר כִּכְּרֵי-כֶסֶף, וְשֵׁשֶׁת אֲלָפִים זָהָב, וְעֶשֶׂר, חֲלִיפוֹת בְּגָדִים. 
<A NAME="6"> </A>
<B>ו</B> וַיָּבֵא הַסֵּפֶר, אֶל-מֶלֶךְ יִשְׂרָאֵל לֵאמֹר:  וְעַתָּה, כְּבוֹא הַסֵּפֶר הַזֶּה אֵלֶיךָ, הִנֵּה שָׁלַחְתִּי אֵלֶיךָ אֶת-נַעֲמָן עַבְדִּי, וַאֲסַפְתּוֹ מִצָּרַעְתּוֹ. 
<A NAME="7"> </A>
<B>ז</B> וַיְהִי כִּקְרֹא מֶלֶךְ-יִשְׂרָאֵל אֶת-הַסֵּפֶר וַיִּקְרַע בְּגָדָיו, וַיֹּאמֶר הַאֱלֹהִים אָנִי לְהָמִית וּלְהַחֲיוֹת, כִּי-זֶה שֹׁלֵחַ אֵלַי, לֶאֱסֹף אִישׁ מִצָּרַעְתּוֹ:  כִּי אַךְ-דְּעוּ-נָא וּרְאוּ, כִּי-מִתְאַנֶּה הוּא לִי. 
<A NAME="8"> </A>
<B>ח</B> וַיְהִי כִּשְׁמֹעַ אֱלִישָׁע אִישׁ-הָאֱלֹהִים, כִּי-קָרַע מֶלֶךְ-יִשְׂרָאֵל אֶת-בְּגָדָיו, וַיִּשְׁלַח אֶל-הַמֶּלֶךְ לֵאמֹר, לָמָּה קָרַעְתָּ בְּגָדֶיךָ; יָבֹא-נָא אֵלַי--וְיֵדַע, כִּי יֵשׁ נָבִיא בְּיִשְׂרָאֵל. 
<A NAME="9"> </A>
<B>ט</B> וַיָּבֹא נַעֲמָן, בְּסוּסָו וּבְרִכְבּוֹ; וַיַּעֲמֹד פֶּתַח-הַבַּיִת, לֶאֱלִישָׁע. 
<A NAME="10"> </A>
<B>י</B> וַיִּשְׁלַח אֵלָיו אֱלִישָׁע, מַלְאָךְ לֵאמֹר:  הָלוֹךְ, וְרָחַצְתָּ שֶׁבַע-פְּעָמִים בַּיַּרְדֵּן, וְיָשֹׁב בְּשָׂרְךָ לְךָ, וּטְהָר. 
<A NAME="11"> </A>
<B>יא</B> וַיִּקְצֹף נַעֲמָן, וַיֵּלַךְ; וַיֹּאמֶר הִנֵּה אָמַרְתִּי אֵלַי יֵצֵא יָצוֹא, וְעָמַד וְקָרָא בְּשֵׁם-יְהוָה אֱלֹהָיו, וְהֵנִיף יָדוֹ אֶל-הַמָּקוֹם, וְאָסַף הַמְּצֹרָע. 
<A NAME="12"> </A>
<B>יב</B> הֲלֹא טוֹב אבנה (אֲמָנָה) וּפַרְפַּר נַהֲרוֹת דַּמֶּשֶׂק, מִכֹּל מֵימֵי יִשְׂרָאֵל--הֲלֹא-אֶרְחַץ בָּהֶם, וְטָהָרְתִּי; וַיִּפֶן, וַיֵּלֶךְ בְּחֵמָה. 
<A NAME="13"> </A>
<B>יג</B> וַיִּגְּשׁוּ עֲבָדָיו, וַיְדַבְּרוּ אֵלָיו, וַיֹּאמְרוּ אָבִי דָּבָר גָּדוֹל הַנָּבִיא דִּבֶּר אֵלֶיךָ, הֲלוֹא תַעֲשֶׂה; וְאַף כִּי-אָמַר אֵלֶיךָ, רְחַץ וּטְהָר. 
<A NAME="14"> </A>
<B>יד</B> וַיֵּרֶד, וַיִּטְבֹּל בַּיַּרְדֵּן שֶׁבַע פְּעָמִים, כִּדְבַר, אִישׁ הָאֱלֹהִים; וַיָּשָׁב בְּשָׂרוֹ, כִּבְשַׂר נַעַר קָטֹן--וַיִּטְהָר. 
<A NAME="15"> </A>
<B>טו</B> וַיָּשָׁב אֶל-אִישׁ הָאֱלֹהִים הוּא וְכָל-מַחֲנֵהוּ, וַיָּבֹא וַיַּעֲמֹד לְפָנָיו, וַיֹּאמֶר הִנֵּה-נָא יָדַעְתִּי כִּי אֵין אֱלֹהִים בְּכָל-הָאָרֶץ, כִּי אִם-בְּיִשְׂרָאֵל; וְעַתָּה קַח-נָא בְרָכָה, מֵאֵת עַבְדֶּךָ. 
<A NAME="16"> </A>
<B>טז</B> וַיֹּאמֶר, חַי-יְהוָה אֲשֶׁר-עָמַדְתִּי לְפָנָיו אִם-אֶקָּח; וַיִּפְצַר-בּוֹ לָקַחַת, וַיְמָאֵן. 
<A NAME="17"> </A>
<B>יז</B> וַיֹּאמֶר, נַעֲמָן, וָלֹא, יֻתַּן-נָא לְעַבְדְּךָ מַשָּׂא צֶמֶד-פְּרָדִים אֲדָמָה:  כִּי לוֹא-יַעֲשֶׂה עוֹד עַבְדְּךָ עֹלָה וָזֶבַח, לֵאלֹהִים אֲחֵרִים--כִּי, אִם-לַיהוָה. 
<A NAME="18"> </A>
<B>יח</B> לַדָּבָר הַזֶּה, יִסְלַח יְהוָה לְעַבְדֶּךָ--בְּבוֹא אֲדֹנִי בֵית-רִמּוֹן לְהִשְׁתַּחֲו&zwj;ֹת שָׁמָּה וְהוּא נִשְׁעָן עַל-יָדִי, וְהִשְׁתַּחֲוֵיתִי בֵּית רִמֹּן, בְּהִשְׁתַּחֲוָיָתִי בֵּית רִמֹּן, יִסְלַח-נא (  ) יְהוָה לְעַבְדְּךָ בַּדָּבָר הַזֶּה. 
<A NAME="19"> </A>
<B>יט</B> וַיֹּאמֶר לוֹ, לֵךְ לְשָׁלוֹם; וַיֵּלֶךְ מֵאִתּוֹ, כִּבְרַת-אָרֶץ.  {ס} 
<A NAME="20"> </A>
<B>כ</B> וַיֹּאמֶר גֵּיחֲזִי, נַעַר אֱלִישָׁע אִישׁ-הָאֱלֹהִים, הִנֵּה חָשַׂךְ אֲדֹנִי אֶת-נַעֲמָן הָאֲרַמִּי הַזֶּה, מִקַּחַת מִיָּדוֹ אֵת אֲשֶׁר-הֵבִיא; חַי-יְהוָה כִּי-אִם-רַצְתִּי אַחֲרָיו, וְלָקַחְתִּי מֵאִתּוֹ מְאוּמָה. 
<A NAME="21"> </A>
<B>כא</B> וַיִּרְדֹּף גֵּיחֲזִי, אַחֲרֵי נַעֲמָן; וַיִּרְאֶה נַעֲמָן, רָץ אַחֲרָיו, וַיִּפֹּל מֵעַל הַמֶּרְכָּבָה לִקְרָאתוֹ, וַיֹּאמֶר הֲשָׁלוֹם. 
<A NAME="22"> </A>
<B>כב</B> וַיֹּאמֶר שָׁלוֹם, אֲדֹנִי שְׁלָחַנִי לֵאמֹר, הִנֵּה עַתָּה זֶה בָּאוּ אֵלַי שְׁנֵי-נְעָרִים מֵהַר אֶפְרַיִם, מִבְּנֵי הַנְּבִיאִים; תְּנָה-נָּא לָהֶם כִּכַּר-כֶּסֶף, וּשְׁתֵּי חֲלִפוֹת בְּגָדִים. 
<A NAME="23"> </A>
<B>כג</B> וַיֹּאמֶר נַעֲמָן, הוֹאֵל קַח כִּכָּרָיִם; וַיִּפְרָץ-בּוֹ, וַיָּצַר כִּכְּרַיִם כֶּסֶף בִּשְׁנֵי חֲרִטִים וּשְׁתֵּי חֲלִפוֹת בְּגָדִים, וַיִּתֵּן אֶל-שְׁנֵי נְעָרָיו, וַיִּשְׂאוּ לְפָנָיו. 
<A NAME="24"> </A>
<B>כד</B> וַיָּבֹא, אֶל-הָעֹפֶל, וַיִּקַּח מִיָּדָם, וַיִּפְקֹד בַּבָּיִת; וַיְשַׁלַּח אֶת-הָאֲנָשִׁים, וַיֵּלֵכוּ. 
<A NAME="25"> </A>
<B>כה</B> וְהוּא-בָא, וַיַּעֲמֹד אֶל-אֲדֹנָיו, וַיֹּאמֶר אֵלָיו אֱלִישָׁע, מאן (מֵאַיִן) גֵּחֲזִי; וַיֹּאמֶר, לֹא-הָלַךְ עַבְדְּךָ אָנֶה וָאָנָה. 
<A NAME="26"> </A>
<B>כו</B> וַיֹּאמֶר אֵלָיו לֹא-לִבִּי הָלַךְ, כַּאֲשֶׁר הָפַךְ-אִישׁ מֵעַל מֶרְכַּבְתּוֹ לִקְרָאתֶךָ; הַעֵת לָקַחַת אֶת-הַכֶּסֶף, וְלָקַחַת בְּגָדִים, וְזֵיתִים וּכְרָמִים וְצֹאן וּבָקָר, וַעֲבָדִים וּשְׁפָחוֹת. 
<A NAME="27"> </A>
<B>כז</B> וְצָרַעַת נַעֲמָן תִּדְבַּק-בְּךָ, וּבְזַרְעֲךָ לְעוֹלָם; וַיֵּצֵא מִלְּפָנָיו, מְצֹרָע כַּשָּׁלֶג.</P>

<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
<A HREF="t09a10.html">י</A>
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
ה
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
</P>
<HR>

</BODY></HTML>
