<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ישעיהו פרק לז</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ישעיהו - <A HREF="t10.html">הכול</A><BR>פרק
<A HREF="t1001.html">א</A>
<A HREF="t1002.html">ב</A>
<A HREF="t1003.html">ג</A>
<A HREF="t1004.html">ד</A>
<A HREF="t1005.html">ה</A>
<A HREF="t1006.html">ו</A>
<A HREF="t1007.html">ז</A>
<A HREF="t1008.html">ח</A>
<A HREF="t1009.html">ט</A>
<A HREF="t1010.html">י</A>
<A HREF="t1011.html">יא</A>
<A HREF="t1012.html">יב</A>
<A HREF="t1013.html">יג</A>
<A HREF="t1014.html">יד</A>
<A HREF="t1015.html">טו</A>
<A HREF="t1016.html">טז</A>
<A HREF="t1017.html">יז</A>
<A HREF="t1018.html">יח</A>
<A HREF="t1019.html">יט</A>
<A HREF="t1020.html">כ</A>
<A HREF="t1021.html">כא</A>
<A HREF="t1022.html">כב</A>
<A HREF="t1023.html">כג</A>
<A HREF="t1024.html">כד</A>
<A HREF="t1025.html">כה</A>
<A HREF="t1026.html">כו</A>
<A HREF="t1027.html">כז</A>
<A HREF="t1028.html">כח</A>
<A HREF="t1029.html">כט</A>
<A HREF="t1030.html">ל</A>
<A HREF="t1031.html">לא</A>
<A HREF="t1032.html">לב</A>
<A HREF="t1033.html">לג</A>
<A HREF="t1034.html">לד</A>
<A HREF="t1035.html">לה</A>
<A HREF="t1036.html">לו</A>
לז
<A HREF="t1038.html">לח</A>
<A HREF="t1039.html">לט</A>
<A HREF="t1040.html">מ</A>
<A HREF="t1041.html">מא</A>
<A HREF="t1042.html">מב</A>
<A HREF="t1043.html">מג</A>
<A HREF="t1044.html">מד</A>
<A HREF="t1045.html">מה</A>
<A HREF="t1046.html">מו</A>
<A HREF="t1047.html">מז</A>
<A HREF="t1048.html">מח</A>
<A HREF="t1049.html">מט</A>
<A HREF="t1050.html">נ</A>
<A HREF="t1051.html">נא</A>
<A HREF="t1052.html">נב</A>
<A HREF="t1053.html">נג</A>
<A HREF="t1054.html">נד</A>
<A HREF="t1055.html">נה</A>
<A HREF="t1056.html">נו</A>
<A HREF="t1057.html">נז</A>
<A HREF="t1058.html">נח</A>
<A HREF="t1059.html">נט</A>
<A HREF="t1060.html">ס</A>
<A HREF="t1061.html">סא</A>
<A HREF="t1062.html">סב</A>
<A HREF="t1063.html">סג</A>
<A HREF="t1064.html">סד</A>
<A HREF="t1065.html">סה</A>
<A HREF="t1066.html">סו</A>
<BR>
 <BR>
<A HREF="http://www.mechon-mamre.org/mp3/t1037.mp3" TARGET="_blank">האזנה לפרק זה</A>
</P>
<HR>

<H1>ישעיהו פרק לז</H1>

<A NAME="1"> </A>
<P><B>א</B> וַיְהִי, כִּשְׁמֹעַ הַמֶּלֶךְ חִזְקִיָּהוּ, וַיִּקְרַע, אֶת-בְּגָדָיו; וַיִּתְכַּס בַּשָּׂק, וַיָּבֹא בֵּית יְהוָה. 
<A NAME="2"> </A>
<B>ב</B> וַיִּשְׁלַח אֶת-אֶלְיָקִים אֲשֶׁר-עַל-הַבַּיִת וְאֵת שֶׁבְנָא הַסּוֹפֵר, וְאֵת זִקְנֵי הַכֹּהֲנִים, מִתְכַּסִּים, בַּשַּׂקִּים--אֶל-יְשַׁעְיָהוּ בֶן-אָמוֹץ, הַנָּבִיא. 
<A NAME="3"> </A>
<B>ג</B> וַיֹּאמְרוּ אֵלָיו, כֹּה אָמַר חִזְקִיָּהוּ, יוֹם-צָרָה וְתוֹכֵחָה וּנְאָצָה, הַיּוֹם הַזֶּה:  כִּי בָאוּ בָנִים עַד-מַשְׁבֵּר, וְכֹחַ אַיִן לְלֵדָה. 
<A NAME="4"> </A>
<B>ד</B> אוּלַי יִשְׁמַע יְהוָה אֱלֹהֶיךָ אֵת דִּבְרֵי רַבְשָׁקֵה, אֲשֶׁר שְׁלָחוֹ מֶלֶךְ-אַשּׁוּר אֲדֹנָיו לְחָרֵף אֱלֹהִים חַי, וְהוֹכִיחַ בַּדְּבָרִים, אֲשֶׁר שָׁמַע יְהוָה אֱלֹהֶיךָ; וְנָשָׂאתָ תְפִלָּה, בְּעַד הַשְּׁאֵרִית הַנִּמְצָאָה. 
<A NAME="5"> </A>
<B>ה</B> וַיָּבֹאוּ, עַבְדֵי הַמֶּלֶךְ חִזְקִיָּהוּ--אֶל-יְשַׁעְיָהוּ. 
<A NAME="6"> </A>
<B>ו</B> וַיֹּאמֶר אֲלֵיהֶם יְשַׁעְיָהוּ, כֹּה תֹאמְרוּן אֶל-אֲדֹנֵיכֶם:  כֹּה אָמַר יְהוָה, אַל-תִּירָא מִפְּנֵי הַדְּבָרִים אֲשֶׁר שָׁמַעְתָּ, אֲשֶׁר גִּדְּפוּ נַעֲרֵי מֶלֶךְ-אַשּׁוּר, אוֹתִי. 
<A NAME="7"> </A>
<B>ז</B> הִנְנִי נוֹתֵן בּוֹ רוּחַ, וְשָׁמַע שְׁמוּעָה וְשָׁב אֶל-אַרְצוֹ; וְהִפַּלְתִּיו בַּחֶרֶב, בְּאַרְצוֹ. 
<A NAME="8"> </A>
<B>ח</B> וַיָּשָׁב, רַבְשָׁקֵה, וַיִּמְצָא אֶת-מֶלֶךְ אַשּׁוּר, נִלְחָם עַל-לִבְנָה:  כִּי שָׁמַע, כִּי נָסַע מִלָּכִישׁ. 
<A NAME="9"> </A>
<B>ט</B> וַיִּשְׁמַע, עַל-תִּרְהָקָה מֶלֶךְ-כּוּשׁ לֵאמֹר, יָצָא, לְהִלָּחֵם אִתָּךְ; וַיִּשְׁמַע וַיִּשְׁלַח מַלְאָכִים, אֶל-חִזְקִיָּהוּ לֵאמֹר. 
<A NAME="10"> </A>
<B>י</B> כֹּה תֹאמְרוּן, אֶל-חִזְקִיָּהוּ מֶלֶךְ-יְהוּדָה לֵאמֹר, אַל-יַשִּׁאֲךָ אֱלֹהֶיךָ, אֲשֶׁר אַתָּה בּוֹטֵחַ בּוֹ לֵאמֹר:  לֹא תִנָּתֵן יְרוּשָׁלִַם, בְּיַד מֶלֶךְ אַשּׁוּר. 
<A NAME="11"> </A>
<B>יא</B> הִנֵּה אַתָּה שָׁמַעְתָּ, אֲשֶׁר עָשׂוּ מַלְכֵי אַשּׁוּר לְכָל-הָאֲרָצוֹת--לְהַחֲרִימָם; וְאַתָּה, תִּנָּצֵל. 
<A NAME="12"> </A>
<B>יב</B> הַהִצִּילוּ אוֹתָם אֱלֹהֵי הַגּוֹיִם, אֲשֶׁר הִשְׁחִיתוּ אֲבוֹתַי, אֶת-גּוֹזָן, וְאֶת-חָרָן; וְרֶצֶף וּבְנֵי-עֶדֶן, אֲשֶׁר בִּתְלַשָּׂר. 
<A NAME="13"> </A>
<B>יג</B> אַיֵּה מֶלֶךְ-חֲמָת וּמֶלֶךְ אַרְפָּד, וּמֶלֶךְ לָעִיר סְפַרְוָיִם, הֵנַע, וְעִוָּה. 
<A NAME="14"> </A>
<B>יד</B> וַיִּקַּח חִזְקִיָּהוּ אֶת-הַסְּפָרִים מִיַּד הַמַּלְאָכִים, וַיִּקְרָאֵהוּ; וַיַּעַל בֵּית יְהוָה, וַיִּפְרְשֵׂהוּ חִזְקִיָּהוּ לִפְנֵי יְהוָה.  {ס} 
<A NAME="15"> </A>
<B>טו</B> וַיִּתְפַּלֵּל, חִזְקִיָּהוּ, אֶל-יְהוָה, לֵאמֹר. 
<A NAME="16"> </A>
<B>טז</B> יְהוָה צְבָאוֹת אֱלֹהֵי יִשְׂרָאֵל, יֹשֵׁב הַכְּרֻבִים, אַתָּה-הוּא הָאֱלֹהִים לְבַדְּךָ, לְכֹל מַמְלְכוֹת הָאָרֶץ; אַתָּה עָשִׂיתָ, אֶת-הַשָּׁמַיִם וְאֶת-הָאָרֶץ. 
<A NAME="17"> </A>
<B>יז</B> הַטֵּה יְהוָה אָזְנְךָ וּשְׁמָע, פְּקַח יְהוָה עֵינֶךָ וּרְאֵה; וּשְׁמַע, אֵת כָּל-דִּבְרֵי סַנְחֵרִיב, אֲשֶׁר שָׁלַח, לְחָרֵף אֱלֹהִים חָי. 
<A NAME="18"> </A>
<B>יח</B> אָמְנָם, יְהוָה:  הֶחֱרִיבוּ מַלְכֵי אַשּׁוּר, אֶת-כָּל-הָאֲרָצוֹת--וְאֶת-אַרְצָם. 
<A NAME="19"> </A>
<B>יט</B> וְנָתֹן אֶת-אֱלֹהֵיהֶם, בָּאֵשׁ:  כִּי לֹא אֱלֹהִים הֵמָּה, כִּי אִם-מַעֲשֵׂה יְדֵי-אָדָם עֵץ וָאֶבֶן--וַיְאַבְּדוּם. 
<A NAME="20"> </A>
<B>כ</B> וְעַתָּה יְהוָה אֱלֹהֵינוּ, הוֹשִׁיעֵנוּ מִיָּדוֹ; וְיֵדְעוּ כָּל-מַמְלְכוֹת הָאָרֶץ, כִּי-אַתָּה יְהוָה לְבַדֶּךָ. 
<A NAME="21"> </A>
<B>כא</B> וַיִּשְׁלַח יְשַׁעְיָהוּ בֶן-אָמוֹץ, אֶל-חִזְקִיָּהוּ לֵאמֹר:  כֹּה-אָמַר יְהוָה, אֱלֹהֵי יִשְׂרָאֵל, אֲשֶׁר הִתְפַּלַּלְתָּ אֵלַי, אֶל-סַנְחֵרִיב מֶלֶךְ אַשּׁוּר. 
<A NAME="22"> </A>
<B>כב</B> זֶה הַדָּבָר, אֲשֶׁר-דִּבֶּר יְהוָה עָלָיו:  בָּזָה לְךָ לָעֲגָה לְךָ, בְּתוּלַת בַּת-צִיּוֹן--אַחֲרֶיךָ רֹאשׁ הֵנִיעָה, בַּת יְרוּשָׁלִָם. 
<A NAME="23"> </A>
<B>כג</B> אֶת-מִי חֵרַפְתָּ וְגִדַּפְתָּ, וְעַל-מִי הֲרִימוֹתָה קּוֹל; וַתִּשָּׂא מָרוֹם עֵינֶיךָ, אֶל-קְדוֹשׁ יִשְׂרָאֵל. 
<A NAME="24"> </A>
<B>כד</B> בְּיַד עֲבָדֶיךָ, חֵרַפְתָּ אֲדֹנָי, וַתֹּאמֶר בְּרֹב רִכְבִּי אֲנִי עָלִיתִי מְרוֹם הָרִים, יַרְכְּתֵי לְבָנוֹן; וְאֶכְרֹת קוֹמַת אֲרָזָיו, מִבְחַר בְּרֹשָׁיו, וְאָבוֹא מְרוֹם קִצּוֹ, יַעַר כַּרְמִלּוֹ. 
<A NAME="25"> </A>
<B>כה</B> אֲנִי קַרְתִּי, וְשָׁתִיתִי מָיִם; וְאַחְרִב, בְּכַף-פְּעָמַי, כֹּל, יְאֹרֵי מָצוֹר. 
<A NAME="26"> </A>
<B>כו</B> הֲלוֹא-שָׁמַעְתָּ לְמֵרָחוֹק אוֹתָהּ עָשִׂיתִי, מִימֵי קֶדֶם וִיצַרְתִּיהָ; עַתָּה הֲבֵאתִיהָ--וּתְהִי לְהַשְׁאוֹת גַּלִּים נִצִּים, עָרִים בְּצֻרוֹת. 
<A NAME="27"> </A>
<B>כז</B> וְיֹשְׁבֵיהֶן, קִצְרֵי-יָד, חַתּוּ, וָבֹשׁוּ; הָיוּ עֵשֶׂב שָׂדֶה, וִירַק דֶּשֶׁא, חֲצִיר גַּגּוֹת, וּשְׁדֵמָה לִפְנֵי קָמָה. 
<A NAME="28"> </A>
<B>כח</B> וְשִׁבְתְּךָ וְצֵאתְךָ וּבוֹאֲךָ, יָדָעְתִּי; וְאֵת, הִתְרַגֶּזְךָ אֵלָי. 
<A NAME="29"> </A>
<B>כט</B> יַעַן הִתְרַגֶּזְךָ אֵלַי, וְשַׁאֲנַנְךָ עָלָה בְאָזְנָי--וְשַׂמְתִּי חַחִי בְּאַפֶּךָ, וּמִתְגִּי בִּשְׂפָתֶיךָ, וַהֲשִׁיבֹתִיךָ, בַּדֶּרֶךְ אֲשֶׁר-בָּאתָ בָּהּ. 
<A NAME="30"> </A>
<B>ל</B> וְזֶה-לְּךָ הָאוֹת--אָכוֹל הַשָּׁנָה סָפִיחַ, וּבַשָּׁנָה הַשֵּׁנִית שָׁחִיס; וּבַשָּׁנָה הַשְּׁלִישִׁית, זִרְעוּ וְקִצְרוּ וְנִטְעוּ כְרָמִים--ואכול (וְאִכְלוּ) פִרְיָם. 
<A NAME="31"> </A>
<B>לא</B> וְיָסְפָה פְּלֵיטַת בֵּית-יְהוּדָה, הַנִּשְׁאָרָה--שֹׁרֶשׁ לְמָטָּה; וְעָשָׂה פְרִי, לְמָעְלָה. 
<A NAME="32"> </A>
<B>לב</B> כִּי מִירוּשָׁלִַם תֵּצֵא שְׁאֵרִית, וּפְלֵיטָה מֵהַר צִיּוֹן; קִנְאַת יְהוָה צְבָאוֹת, תַּעֲשֶׂה-זֹּאת.  {ס} 
<A NAME="33"> </A>
<B>לג</B> לָכֵן, כֹּה-אָמַר יְהוָה אֶל-מֶלֶךְ אַשּׁוּר, לֹא יָבוֹא אֶל-הָעִיר הַזֹּאת, וְלֹא-יוֹרֶה שָׁם חֵץ; וְלֹא-יְקַדְּמֶנָּה מָגֵן, וְלֹא-יִשְׁפֹּךְ עָלֶיהָ סֹלְלָה. 
<A NAME="34"> </A>
<B>לד</B> בַּדֶּרֶךְ אֲשֶׁר-בָּא, בָּהּ יָשׁוּב; וְאֶל-הָעִיר הַזֹּאת לֹא יָבוֹא, נְאֻם-יְהוָה. 
<A NAME="35"> </A>
<B>לה</B> וְגַנּוֹתִי עַל-הָעִיר הַזֹּאת, לְהוֹשִׁיעָהּ--לְמַעֲנִי, וּלְמַעַן דָּוִד עַבְדִּי.  {ס} 
<A NAME="36"> </A>
<B>לו</B> וַיֵּצֵא מַלְאַךְ יְהוָה, וַיַּכֶּה בְּמַחֲנֵה אַשּׁוּר, מֵאָה וּשְׁמֹנִים וַחֲמִשָּׁה, אָלֶף; וַיַּשְׁכִּימוּ בַבֹּקֶר, וְהִנֵּה כֻלָּם פְּגָרִים מֵתִים. 
<A NAME="37"> </A>
<B>לז</B> וַיִּסַּע וַיֵּלֶךְ, וַיָּשָׁב סַנְחֵרִיב מֶלֶךְ-אַשּׁוּר; וַיֵּשֶׁב, בְּנִינְוֵה. 
<A NAME="38"> </A>
<B>לח</B> וַיְהִי הוּא מִשְׁתַּחֲוֶה בֵּית נִסְרֹךְ אֱלֹהָיו, וְאַדְרַמֶּלֶךְ וְשַׂרְאֶצֶר בָּנָיו הִכֻּהוּ בַחֶרֶב, וְהֵמָּה נִמְלְטוּ, אֶרֶץ אֲרָרָט; וַיִּמְלֹךְ אֵסַר-חַדֹּן בְּנוֹ, תַּחְתָּיו.  {ס}</P>

<HR>
<P CLASS=s>
<A HREF="t0.html">תנ"ך</A> -
ישעיהו - <A HREF="t10.html">הכול</A><BR>פרק
<A HREF="t1001.html">א</A>
<A HREF="t1002.html">ב</A>
<A HREF="t1003.html">ג</A>
<A HREF="t1004.html">ד</A>
<A HREF="t1005.html">ה</A>
<A HREF="t1006.html">ו</A>
<A HREF="t1007.html">ז</A>
<A HREF="t1008.html">ח</A>
<A HREF="t1009.html">ט</A>
<A HREF="t1010.html">י</A>
<A HREF="t1011.html">יא</A>
<A HREF="t1012.html">יב</A>
<A HREF="t1013.html">יג</A>
<A HREF="t1014.html">יד</A>
<A HREF="t1015.html">טו</A>
<A HREF="t1016.html">טז</A>
<A HREF="t1017.html">יז</A>
<A HREF="t1018.html">יח</A>
<A HREF="t1019.html">יט</A>
<A HREF="t1020.html">כ</A>
<A HREF="t1021.html">כא</A>
<A HREF="t1022.html">כב</A>
<A HREF="t1023.html">כג</A>
<A HREF="t1024.html">כד</A>
<A HREF="t1025.html">כה</A>
<A HREF="t1026.html">כו</A>
<A HREF="t1027.html">כז</A>
<A HREF="t1028.html">כח</A>
<A HREF="t1029.html">כט</A>
<A HREF="t1030.html">ל</A>
<A HREF="t1031.html">לא</A>
<A HREF="t1032.html">לב</A>
<A HREF="t1033.html">לג</A>
<A HREF="t1034.html">לד</A>
<A HREF="t1035.html">לה</A>
<A HREF="t1036.html">לו</A>
לז
<A HREF="t1038.html">לח</A>
<A HREF="t1039.html">לט</A>
<A HREF="t1040.html">מ</A>
<A HREF="t1041.html">מא</A>
<A HREF="t1042.html">מב</A>
<A HREF="t1043.html">מג</A>
<A HREF="t1044.html">מד</A>
<A HREF="t1045.html">מה</A>
<A HREF="t1046.html">מו</A>
<A HREF="t1047.html">מז</A>
<A HREF="t1048.html">מח</A>
<A HREF="t1049.html">מט</A>
<A HREF="t1050.html">נ</A>
<A HREF="t1051.html">נא</A>
<A HREF="t1052.html">נב</A>
<A HREF="t1053.html">נג</A>
<A HREF="t1054.html">נד</A>
<A HREF="t1055.html">נה</A>
<A HREF="t1056.html">נו</A>
<A HREF="t1057.html">נז</A>
<A HREF="t1058.html">נח</A>
<A HREF="t1059.html">נט</A>
<A HREF="t1060.html">ס</A>
<A HREF="t1061.html">סא</A>
<A HREF="t1062.html">סב</A>
<A HREF="t1063.html">סג</A>
<A HREF="t1064.html">סד</A>
<A HREF="t1065.html">סה</A>
<A HREF="t1066.html">סו</A>
</P>
<HR>

</BODY></HTML>
