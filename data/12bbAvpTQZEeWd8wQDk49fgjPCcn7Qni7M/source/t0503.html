<!DOCTYPE html>
<HTML DIR="RTL" LANG="HE">
<HEAD>

<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברים פרק ג</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
דברים - <A HREF="t05.html">הכול</A><BR>פרק
<A HREF="t0501.html">א</A>
<A HREF="t0502.html">ב</A>
ג
<A HREF="t0504.html">ד</A>
<A HREF="t0505.html">ה</A>
<A HREF="t0506.html">ו</A>
<A HREF="t0507.html">ז</A>
<A HREF="t0508.html">ח</A>
<A HREF="t0509.html">ט</A>
<A HREF="t0510.html">י</A>
<A HREF="t0511.html">יא</A>
<A HREF="t0512.html">יב</A>
<A HREF="t0513.html">יג</A>
<A HREF="t0514.html">יד</A>
<A HREF="t0515.html">טו</A>
<A HREF="t0516.html">טז</A>
<A HREF="t0517.html">יז</A>
<A HREF="t0518.html">יח</A>
<A HREF="t0519.html">יט</A>
<A HREF="t0520.html">כ</A>
<A HREF="t0521.html">כא</A>
<A HREF="t0522.html">כב</A>
<A HREF="t0523.html">כג</A>
<A HREF="t0524.html">כד</A>
<A HREF="t0525.html">כה</A>
<A HREF="t0526.html">כו</A>
<A HREF="t0527.html">כז</A>
<A HREF="t0528.html">כח</A>
<A HREF="t0529.html">כט</A>
<A HREF="t0530.html">ל</A>
<A HREF="t0531.html">לא</A>
<A HREF="t0532.html">לב</A>
<A HREF="t0533.html">לג</A>
<A HREF="t0534.html">לד</A>
<BR>
 <BR>
<A HREF="http://www.mechon-mamre.org/mp3/t0503.mp3" TARGET="_blank">האזנה לפרק זה</A>
</P>
<HR>

<H1>דברים פרק ג</H1>

<A NAME="1"> </A>
<P><B>א</B> וַנֵּפֶן וַנַּעַל, דֶּרֶךְ הַבָּשָׁן; וַיֵּצֵא עוֹג מֶלֶךְ-הַבָּשָׁן לִקְרָאתֵנוּ הוּא וְכָל-עַמּוֹ, לַמִּלְחָמָה--אֶדְרֶעִי. 
<A NAME="2"> </A>
<B>ב</B> וַיֹּאמֶר יְהוָה אֵלַי, אַל-תִּירָא אֹתוֹ--כִּי בְיָדְךָ נָתַתִּי אֹתוֹ וְאֶת-כָּל-עַמּוֹ, וְאֶת-אַרְצוֹ; וְעָשִׂיתָ לּוֹ--כַּאֲשֶׁר עָשִׂיתָ לְסִיחֹן מֶלֶךְ הָאֱמֹרִי, אֲשֶׁר יוֹשֵׁב בְּחֶשְׁבּוֹן. 
<A NAME="3"> </A>
<B>ג</B> וַיִּתֵּן יְהוָה אֱלֹהֵינוּ בְּיָדֵנוּ, גַּם אֶת-עוֹג מֶלֶךְ-הַבָּשָׁן--וְאֶת-כָּל-עַמּוֹ; וַנַּכֵּהוּ, עַד-בִּלְתִּי הִשְׁאִיר-לוֹ שָׂרִיד. 
<A NAME="4"> </A>
<B>ד</B> וַנִּלְכֹּד אֶת-כָּל-עָרָיו, בָּעֵת הַהִוא--לֹא הָיְתָה קִרְיָה, אֲשֶׁר לֹא-לָקַחְנוּ מֵאִתָּם:  שִׁשִּׁים עִיר כָּל-חֶבֶל אַרְגֹּב, מַמְלֶכֶת עוֹג בַּבָּשָׁן. 
<A NAME="5"> </A>
<B>ה</B> כָּל-אֵלֶּה עָרִים בְּצֻרֹת, חוֹמָה גְבֹהָה--דְּלָתַיִם וּבְרִיחַ:  לְבַד מֵעָרֵי הַפְּרָזִי, הַרְבֵּה מְאֹד. 
<A NAME="6"> </A>
<B>ו</B> וַנַּחֲרֵם אוֹתָם--כַּאֲשֶׁר עָשִׂינוּ, לְסִיחֹן מֶלֶךְ חֶשְׁבּוֹן:  הַחֲרֵם כָּל-עִיר מְתִם, הַנָּשִׁים וְהַטָּף. 
<A NAME="7"> </A>
<B>ז</B> וְכָל-הַבְּהֵמָה וּשְׁלַל הֶעָרִים, בַּזּוֹנוּ לָנוּ. 
<A NAME="8"> </A>
<B>ח</B> וַנִּקַּח בָּעֵת הַהִוא, אֶת-הָאָרֶץ, מִיַּד שְׁנֵי מַלְכֵי הָאֱמֹרִי, אֲשֶׁר בְּעֵבֶר הַיַּרְדֵּן--מִנַּחַל אַרְנֹן, עַד-הַר חֶרְמוֹן. 
<A NAME="9"> </A>
<B>ט</B> צִידֹנִים יִקְרְאוּ לְחֶרְמוֹן, שִׂרְיֹן; וְהָאֱמֹרִי, יִקְרְאוּ-לוֹ שְׂנִיר. 
<A NAME="10"> </A>
<B>י</B> כֹּל עָרֵי הַמִּישֹׁר, וְכָל-הַגִּלְעָד וְכָל-הַבָּשָׁן, עַד-סַלְכָה, וְאֶדְרֶעִי--עָרֵי מַמְלֶכֶת עוֹג, בַּבָּשָׁן. 
<A NAME="11"> </A>
<B>יא</B> כִּי רַק-עוֹג מֶלֶךְ הַבָּשָׁן, נִשְׁאַר מִיֶּתֶר הָרְפָאִים--הִנֵּה עַרְשׂוֹ עֶרֶשׂ בַּרְזֶל, הֲלֹה הִוא בְּרַבַּת בְּנֵי עַמּוֹן:  תֵּשַׁע אַמּוֹת אָרְכָּהּ, וְאַרְבַּע אַמּוֹת רָחְבָּהּ--בְּאַמַּת-אִישׁ. 
<A NAME="12"> </A>
<B>יב</B> וְאֶת-הָאָרֶץ הַזֹּאת יָרַשְׁנוּ, בָּעֵת הַהִוא; מֵעֲרֹעֵר אֲשֶׁר-עַל-נַחַל אַרְנֹן, וַחֲצִי הַר-הַגִּלְעָד וְעָרָיו--נָתַתִּי, לָראוּבֵנִי וְלַגָּדִי. 
<A NAME="13"> </A>
<B>יג</B> וְיֶתֶר הַגִּלְעָד וְכָל-הַבָּשָׁן, מַמְלֶכֶת עוֹג--נָתַתִּי, לַחֲצִי שֵׁבֶט הַמְנַשֶּׁה:  כֹּל חֶבֶל הָאַרְגֹּב לְכָל-הַבָּשָׁן, הַהוּא יִקָּרֵא אֶרֶץ רְפָאִים. 
<A NAME="14"> </A>
<B>יד</B> יָאִיר בֶּן-מְנַשֶּׁה, לָקַח אֶת-כָּל-חֶבֶל אַרְגֹּב, עַד-גְּבוּל הַגְּשׁוּרִי, וְהַמַּעֲכָתִי; וַיִּקְרָא אֹתָם עַל-שְׁמוֹ אֶת-הַבָּשָׁן חַוּ&zwj;ֹת יָאִיר, עַד הַיּוֹם הַזֶּה. 
<A NAME="15"> </A>
<B>טו</B> וּלְמָכִיר, נָתַתִּי אֶת-הַגִּלְעָד. 
<A NAME="16"> </A>
<B>טז</B> וְלָראוּבֵנִי וְלַגָּדִי נָתַתִּי מִן-הַגִּלְעָד, וְעַד-נַחַל אַרְנֹן, תּוֹךְ הַנַּחַל, וּגְבֻל--וְעַד יַבֹּק הַנַּחַל, גְּבוּל בְּנֵי עַמּוֹן. 
<A NAME="17"> </A>
<B>יז</B> וְהָעֲרָבָה, וְהַיַּרְדֵּן וּגְבֻל--מִכִּנֶּרֶת, וְעַד יָם הָעֲרָבָה יָם הַמֶּלַח, תַּחַת אַשְׁדֹּת הַפִּסְגָּה, מִזְרָחָה. 
<A NAME="18"> </A>
<B>יח</B> וָאֲצַו אֶתְכֶם, בָּעֵת הַהִוא לֵאמֹר:  יְהוָה אֱלֹהֵיכֶם, נָתַן לָכֶם אֶת-הָאָרֶץ הַזֹּאת לְרִשְׁתָּהּ--חֲלוּצִים תַּעַבְרוּ לִפְנֵי אֲחֵיכֶם בְּנֵי-יִשְׂרָאֵל, כָּל-בְּנֵי-חָיִל. 
<A NAME="19"> </A>
<B>יט</B> רַק נְשֵׁיכֶם וְטַפְּכֶם, וּמִקְנֵכֶם, יָדַעְתִּי, כִּי-מִקְנֶה רַב לָכֶם--יֵשְׁבוּ, בְּעָרֵיכֶם, אֲשֶׁר נָתַתִּי, לָכֶם. 
<A NAME="20"> </A>
<B>כ</B> עַד אֲשֶׁר-יָנִיחַ יְהוָה לַאֲחֵיכֶם, כָּכֶם, וְיָרְשׁוּ גַם-הֵם, אֶת-הָאָרֶץ אֲשֶׁר יְהוָה אֱלֹהֵיכֶם נֹתֵן לָהֶם בְּעֵבֶר הַיַּרְדֵּן; וְשַׁבְתֶּם, אִישׁ לִירֻשָּׁתוֹ, אֲשֶׁר נָתַתִּי, לָכֶם. 
<A NAME="21"> </A>
<B>כא</B> וְאֶת-יְהוֹשׁוּעַ צִוֵּיתִי, בָּעֵת הַהִוא לֵאמֹר:  עֵינֶיךָ הָרֹאֹת, אֵת כָּל-אֲשֶׁר עָשָׂה יְהוָה אֱלֹהֵיכֶם לִשְׁנֵי הַמְּלָכִים הָאֵלֶּה--כֵּן-יַעֲשֶׂה יְהוָה לְכָל-הַמַּמְלָכוֹת, אֲשֶׁר אַתָּה עֹבֵר שָׁמָּה. 
<A NAME="22"> </A>
<B>כב</B> לֹא, תִּירָאוּם:  כִּי יְהוָה אֱלֹהֵיכֶם, הוּא הַנִּלְחָם לָכֶם.  {ס} 
<A NAME="23"> </A>
<B>כג</B> וָאֶתְחַנַּן, אֶל-יְהוָה, בָּעֵת הַהִוא, לֵאמֹר. 
<A NAME="24"> </A>
<B>כד</B> אֲדֹנָי יְהוִה, אַתָּה הַחִלּוֹתָ לְהַרְאוֹת אֶת-עַבְדְּךָ, אֶת-גָּדְלְךָ, וְאֶת-יָדְךָ הַחֲזָקָה--אֲשֶׁר מִי-אֵל בַּשָּׁמַיִם וּבָאָרֶץ, אֲשֶׁר-יַעֲשֶׂה כְמַעֲשֶׂיךָ וְכִגְבוּרֹתֶךָ. 
<A NAME="25"> </A>
<B>כה</B> אֶעְבְּרָה-נָּא, וְאֶרְאֶה אֶת-הָאָרֶץ הַטּוֹבָה, אֲשֶׁר, בְּעֵבֶר הַיַּרְדֵּן:  הָהָר הַטּוֹב הַזֶּה, וְהַלְּבָנֹן. 
<A NAME="26"> </A>
<B>כו</B> וַיִּתְעַבֵּר יְהוָה בִּי לְמַעַנְכֶם, וְלֹא שָׁמַע אֵלָי; וַיֹּאמֶר יְהוָה אֵלַי, רַב-לָךְ--אַל-תּוֹסֶף דַּבֵּר אֵלַי עוֹד, בַּדָּבָר הַזֶּה. 
<A NAME="27"> </A>
<B>כז</B> עֲלֵה רֹאשׁ הַפִּסְגָּה, וְשָׂא עֵינֶיךָ יָמָּה וְצָפֹנָה וְתֵימָנָה וּמִזְרָחָה--וּרְאֵה בְעֵינֶיךָ:  כִּי-לֹא תַעֲבֹר, אֶת-הַיַּרְדֵּן הַזֶּה. 
<A NAME="28"> </A>
<B>כח</B> וְצַו אֶת-יְהוֹשֻׁעַ, וְחַזְּקֵהוּ וְאַמְּצֵהוּ:  כִּי-הוּא יַעֲבֹר, לִפְנֵי הָעָם הַזֶּה, וְהוּא יַנְחִיל אוֹתָם, אֶת-הָאָרֶץ אֲשֶׁר תִּרְאֶה. 
<A NAME="29"> </A>
<B>כט</B> וַנֵּשֶׁב בַּגָּיְא, מוּל בֵּית פְּעוֹר.  {פ}</P>

<HR>
<P CLASS=s>
<A HREF="t0.html">תנ"ך</A> -
דברים - <A HREF="t05.html">הכול</A><BR>פרק
<A HREF="t0501.html">א</A>
<A HREF="t0502.html">ב</A>
ג
<A HREF="t0504.html">ד</A>
<A HREF="t0505.html">ה</A>
<A HREF="t0506.html">ו</A>
<A HREF="t0507.html">ז</A>
<A HREF="t0508.html">ח</A>
<A HREF="t0509.html">ט</A>
<A HREF="t0510.html">י</A>
<A HREF="t0511.html">יא</A>
<A HREF="t0512.html">יב</A>
<A HREF="t0513.html">יג</A>
<A HREF="t0514.html">יד</A>
<A HREF="t0515.html">טו</A>
<A HREF="t0516.html">טז</A>
<A HREF="t0517.html">יז</A>
<A HREF="t0518.html">יח</A>
<A HREF="t0519.html">יט</A>
<A HREF="t0520.html">כ</A>
<A HREF="t0521.html">כא</A>
<A HREF="t0522.html">כב</A>
<A HREF="t0523.html">כג</A>
<A HREF="t0524.html">כד</A>
<A HREF="t0525.html">כה</A>
<A HREF="t0526.html">כו</A>
<A HREF="t0527.html">כז</A>
<A HREF="t0528.html">כח</A>
<A HREF="t0529.html">כט</A>
<A HREF="t0530.html">ל</A>
<A HREF="t0531.html">לא</A>
<A HREF="t0532.html">לב</A>
<A HREF="t0533.html">לג</A>
<A HREF="t0534.html">לד</A>
</P>
<HR>

</BODY></HTML>
