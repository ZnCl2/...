<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - יהושוע פרק יז</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
יהושוע - <A HREF="t06.html">הכול</A><BR>פרק
<A HREF="t0601.html">א</A>
<A HREF="t0602.html">ב</A>
<A HREF="t0603.html">ג</A>
<A HREF="t0604.html">ד</A>
<A HREF="t0605.html">ה</A>
<A HREF="t0606.html">ו</A>
<A HREF="t0607.html">ז</A>
<A HREF="t0608.html">ח</A>
<A HREF="t0609.html">ט</A>
<A HREF="t0610.html">י</A>
<A HREF="t0611.html">יא</A>
<A HREF="t0612.html">יב</A>
<A HREF="t0613.html">יג</A>
<A HREF="t0614.html">יד</A>
<A HREF="t0615.html">טו</A>
<A HREF="t0616.html">טז</A>
יז
<A HREF="t0618.html">יח</A>
<A HREF="t0619.html">יט</A>
<A HREF="t0620.html">כ</A>
<A HREF="t0621.html">כא</A>
<A HREF="t0622.html">כב</A>
<A HREF="t0623.html">כג</A>
<A HREF="t0624.html">כד</A>
<BR>
 <BR>
<A HREF="http://www.mechon-mamre.org/mp3/t0617.mp3" TARGET="_blank">האזנה לפרק זה</A>
</P>
<HR>

<H1>יהושוע פרק יז</H1>

<A NAME="1"> </A>
<P><B>א</B> וַיְהִי הַגּוֹרָל לְמַטֵּה מְנַשֶּׁה, כִּי-הוּא בְּכוֹר יוֹסֵף--לְמָכִיר בְּכוֹר מְנַשֶּׁה אֲבִי הַגִּלְעָד, כִּי הוּא הָיָה אִישׁ מִלְחָמָה, וַיְהִי-לוֹ, הַגִּלְעָד וְהַבָּשָׁן. 
<A NAME="2"> </A>
<B>ב</B> וַיְהִי לִבְנֵי מְנַשֶּׁה הַנּוֹתָרִים, לְמִשְׁפְּחֹתָם--לִבְנֵי אֲבִיעֶזֶר וְלִבְנֵי-חֵלֶק וְלִבְנֵי אַשְׂרִיאֵל וְלִבְנֵי-שֶׁכֶם, וְלִבְנֵי-חֵפֶר וְלִבְנֵי שְׁמִידָע; אֵלֶּה בְּנֵי מְנַשֶּׁה בֶּן-יוֹסֵף, הַזְּכָרִים--לְמִשְׁפְּחֹתָם. 
<A NAME="3"> </A>
<B>ג</B> וְלִצְלָפְחָד בֶּן-חֵפֶר בֶּן-גִּלְעָד בֶּן-מָכִיר בֶּן-מְנַשֶּׁה, לֹא-הָיוּ לוֹ בָּנִים--כִּי אִם-בָּנוֹת; וְאֵלֶּה, שְׁמוֹת בְּנֹתָיו--מַחְלָה וְנֹעָה, חָגְלָה מִלְכָּה וְתִרְצָה. 
<A NAME="4"> </A>
<B>ד</B> וַתִּקְרַבְנָה לִפְנֵי אֶלְעָזָר הַכֹּהֵן וְלִפְנֵי יְהוֹשֻׁעַ בִּן-נוּן, וְלִפְנֵי הַנְּשִׂיאִים לֵאמֹר, יְהוָה צִוָּה אֶת-מֹשֶׁה, לָתֶת-לָנוּ נַחֲלָה בְּתוֹךְ אַחֵינוּ; וַיִּתֵּן לָהֶם אֶל-פִּי יְהוָה, נַחֲלָה, בְּתוֹךְ, אֲחֵי אֲבִיהֶן. 
<A NAME="5"> </A>
<B>ה</B> וַיִּפְּלוּ חַבְלֵי-מְנַשֶּׁה, עֲשָׂרָה--לְבַד מֵאֶרֶץ הַגִּלְעָד, וְהַבָּשָׁן, אֲשֶׁר, מֵעֵבֶר לַיַּרְדֵּן. 
<A NAME="6"> </A>
<B>ו</B> כִּי בְּנוֹת מְנַשֶּׁה, נָחֲלוּ נַחֲלָה בְּתוֹךְ בָּנָיו; וְאֶרֶץ, הַגִּלְעָד, הָיְתָה, לִבְנֵי-מְנַשֶּׁה הַנּוֹתָרִים. 
<A NAME="7"> </A>
<B>ז</B> וַיְהִי גְבוּל-מְנַשֶּׁה, מֵאָשֵׁר, הַמִּכְמְתָת, אֲשֶׁר עַל-פְּנֵי שְׁכֶם; וְהָלַךְ הַגְּבוּל אֶל-הַיָּמִין, אֶל-יֹשְׁבֵי עֵין תַּפּוּחַ. 
<A NAME="8"> </A>
<B>ח</B> לִמְנַשֶּׁה, הָיְתָה אֶרֶץ תַּפּוּחַ; וְתַפּוּחַ אֶל-גְּבוּל מְנַשֶּׁה, לִבְנֵי אֶפְרָיִם. 
<A NAME="9"> </A>
<B>ט</B> וְיָרַד הַגְּבוּל נַחַל קָנָה נֶגְבָּה לַנַּחַל, עָרִים הָאֵלֶּה לְאֶפְרַיִם, בְּתוֹךְ, עָרֵי מְנַשֶּׁה; וּגְבוּל מְנַשֶּׁה מִצְּפוֹן לַנַּחַל, וַיְהִי תֹצְאֹתָיו הַיָּמָּה. 
<A NAME="10"> </A>
<B>י</B> נֶגְבָּה לְאֶפְרַיִם, וְצָפוֹנָה לִמְנַשֶּׁה, וַיְהִי הַיָּם, גְּבוּלוֹ; וּבְאָשֵׁר יִפְגְּעוּן מִצָּפוֹן, וּבְיִשָּׂשכָר מִמִּזְרָח. 
<A NAME="11"> </A>
<B>יא</B> וַיְהִי לִמְנַשֶּׁה בְּיִשָּׂשכָר וּבְאָשֵׁר, בֵּית-שְׁאָן וּבְנוֹתֶיהָ וְיִבְלְעָם וּבְנוֹתֶיהָ וְאֶת-יֹשְׁבֵי דֹאר וּבְנוֹתֶיהָ וְיֹשְׁבֵי עֵין-דֹּר וּבְנוֹתֶיהָ, וְיֹשְׁבֵי תַעְנַךְ וּבְנֹתֶיהָ, וְיֹשְׁבֵי מְגִדּוֹ וּבְנוֹתֶיהָ--שְׁלֹשֶׁת, הַנָּפֶת. 
<A NAME="12"> </A>
<B>יב</B> וְלֹא יָכְלוּ בְּנֵי מְנַשֶּׁה, לְהוֹרִישׁ אֶת-הֶעָרִים הָאֵלֶּה; וַיּוֹאֶל, הַכְּנַעֲנִי, לָשֶׁבֶת, בָּאָרֶץ הַזֹּאת. 
<A NAME="13"> </A>
<B>יג</B> וַיְהִי, כִּי חָזְקוּ בְּנֵי יִשְׂרָאֵל, וַיִּתְּנוּ אֶת-הַכְּנַעֲנִי, לָמַס; וְהוֹרֵשׁ, לֹא הוֹרִישׁוֹ.  {ס} 
<A NAME="14"> </A>
<B>יד</B> וַיְדַבְּרוּ בְּנֵי יוֹסֵף, אֶת-יְהוֹשֻׁעַ לֵאמֹר:  מַדּוּעַ נָתַתָּה לִּי נַחֲלָה, גּוֹרָל אֶחָד וְחֶבֶל אֶחָד, וַאֲנִי עַם-רָב, עַד אֲשֶׁר-עַד-כֹּה בֵּרְכַנִי יְהוָה. 
<A NAME="15"> </A>
<B>טו</B> וַיֹּאמֶר אֲלֵיהֶם יְהוֹשֻׁעַ, אִם-עַם-רַב אַתָּה עֲלֵה לְךָ הַיַּעְרָה, וּבֵרֵאתָ לְךָ שָׁם, בְּאֶרֶץ הַפְּרִזִּי וְהָרְפָאִים:  כִּי-אָץ לְךָ, הַר-אֶפְרָיִם. 
<A NAME="16"> </A>
<B>טז</B> וַיֹּאמְרוּ בְּנֵי יוֹסֵף, לֹא-יִמָּצֵא לָנוּ הָהָר; וְרֶכֶב בַּרְזֶל, בְּכָל-הַכְּנַעֲנִי הַיֹּשֵׁב בְּאֶרֶץ-הָעֵמֶק, לַאֲשֶׁר בְּבֵית-שְׁאָן וּבְנוֹתֶיהָ, וְלַאֲשֶׁר בְּעֵמֶק יִזְרְעֶאל. 
<A NAME="17"> </A>
<B>יז</B> וַיֹּאמֶר יְהוֹשֻׁעַ אֶל-בֵּית יוֹסֵף, לְאֶפְרַיִם וְלִמְנַשֶּׁה לֵאמֹר:  עַם-רַב אַתָּה, וְכֹחַ גָּדוֹל לָךְ--לֹא-יִהְיֶה לְךָ, גּוֹרָל אֶחָד. 
<A NAME="18"> </A>
<B>יח</B> כִּי הַר יִהְיֶה-לָּךְ, כִּי-יַעַר הוּא, וּבֵרֵאתוֹ, וְהָיָה לְךָ תֹּצְאֹתָיו:  כִּי-תוֹרִישׁ אֶת-הַכְּנַעֲנִי, כִּי רֶכֶב בַּרְזֶל לוֹ--כִּי חָזָק, הוּא.  {פ}</P>

<HR>
<P CLASS=s>
<A HREF="t0.html">תנ"ך</A> -
יהושוע - <A HREF="t06.html">הכול</A><BR>פרק
<A HREF="t0601.html">א</A>
<A HREF="t0602.html">ב</A>
<A HREF="t0603.html">ג</A>
<A HREF="t0604.html">ד</A>
<A HREF="t0605.html">ה</A>
<A HREF="t0606.html">ו</A>
<A HREF="t0607.html">ז</A>
<A HREF="t0608.html">ח</A>
<A HREF="t0609.html">ט</A>
<A HREF="t0610.html">י</A>
<A HREF="t0611.html">יא</A>
<A HREF="t0612.html">יב</A>
<A HREF="t0613.html">יג</A>
<A HREF="t0614.html">יד</A>
<A HREF="t0615.html">טו</A>
<A HREF="t0616.html">טז</A>
יז
<A HREF="t0618.html">יח</A>
<A HREF="t0619.html">יט</A>
<A HREF="t0620.html">כ</A>
<A HREF="t0621.html">כא</A>
<A HREF="t0622.html">כב</A>
<A HREF="t0623.html">כג</A>
<A HREF="t0624.html">כד</A>
</P>
<HR>

</BODY></HTML>
