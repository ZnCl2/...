<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - מלכים א פרק י</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
י
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
<BR>
 <BR>
<A HREF="http://www.mechon-mamre.org/mp3/t09a10.mp3" TARGET="_blank">האזנה לפרק זה</A>
</P>
<HR>

<H1>מלכים א פרק י</H1>

<A NAME="1"> </A>
<P><B>א</B> וּמַלְכַּת-שְׁבָא, שֹׁמַעַת אֶת-שֵׁמַע שְׁלֹמֹה--לְשֵׁם יְהוָה; וַתָּבֹא לְנַסֹּתוֹ, בְּחִידוֹת. 
<A NAME="2"> </A>
<B>ב</B> וַתָּבֹא יְרוּשָׁלְַמָה, בְּחַיִל כָּבֵד מְאֹד, גְּמַלִּים נֹשְׂאִים בְּשָׂמִים וְזָהָב רַב-מְאֹד, וְאֶבֶן יְקָרָה; וַתָּבֹא, אֶל-שְׁלֹמֹה, וַתְּדַבֵּר אֵלָיו, אֵת כָּל-אֲשֶׁר הָיָה עִם-לְבָבָהּ. 
<A NAME="3"> </A>
<B>ג</B> וַיַּגֶּד-לָהּ שְׁלֹמֹה, אֶת-כָּל-דְּבָרֶיהָ:  לֹא-הָיָה דָּבָר נֶעְלָם מִן-הַמֶּלֶךְ, אֲשֶׁר לֹא הִגִּיד לָהּ. 
<A NAME="4"> </A>
<B>ד</B> וַתֵּרֶא, מַלְכַּת-שְׁבָא, אֵת, כָּל-חָכְמַת שְׁלֹמֹה; וְהַבַּיִת, אֲשֶׁר בָּנָה. 
<A NAME="5"> </A>
<B>ה</B> וּמַאֲכַל שֻׁלְחָנוֹ וּמוֹשַׁב עֲבָדָיו וּמַעֲמַד מְשָׁרְתָו וּמַלְבֻּשֵׁיהֶם, וּמַשְׁקָיו, וְעֹלָתוֹ, אֲשֶׁר יַעֲלֶה בֵּית יְהוָה; וְלֹא-הָיָה בָהּ עוֹד, רוּחַ. 
<A NAME="6"> </A>
<B>ו</B> וַתֹּאמֶר, אֶל-הַמֶּלֶךְ, אֱמֶת הָיָה הַדָּבָר, אֲשֶׁר שָׁמַעְתִּי בְּאַרְצִי--עַל-דְּבָרֶיךָ, וְעַל-חָכְמָתֶךָ. 
<A NAME="7"> </A>
<B>ז</B> וְלֹא-הֶאֱמַנְתִּי לַדְּבָרִים, עַד אֲשֶׁר-בָּאתִי וַתִּרְאֶינָה עֵינַי, וְהִנֵּה לֹא-הֻגַּד-לִי, הַחֵצִי:  הוֹסַפְתָּ חָכְמָה וָטוֹב, אֶל-הַשְּׁמוּעָה אֲשֶׁר שָׁמָעְתִּי. 
<A NAME="8"> </A>
<B>ח</B> אַשְׁרֵי אֲנָשֶׁיךָ, אַשְׁרֵי עֲבָדֶיךָ אֵלֶּה, הָעֹמְדִים לְפָנֶיךָ תָּמִיד, הַשֹּׁמְעִים אֶת-חָכְמָתֶךָ. 
<A NAME="9"> </A>
<B>ט</B> יְהִי יְהוָה אֱלֹהֶיךָ, בָּרוּךְ, אֲשֶׁר חָפֵץ בְּךָ, לְתִתְּךָ עַל-כִּסֵּא יִשְׂרָאֵל--בְּאַהֲבַת יְהוָה אֶת-יִשְׂרָאֵל, לְעֹלָם, וַיְשִׂימְךָ לְמֶלֶךְ, לַעֲשׂוֹת מִשְׁפָּט וּצְדָקָה. 
<A NAME="10"> </A>
<B>י</B> וַתִּתֵּן לַמֶּלֶךְ מֵאָה וְעֶשְׂרִים כִּכַּר זָהָב, וּבְשָׂמִים הַרְבֵּה מְאֹד--וְאֶבֶן יְקָרָה; לֹא בָא כַבֹּשֶׂם הַהוּא עוֹד לָרֹב, אֲשֶׁר-נָתְנָה מַלְכַּת-שְׁבָא לַמֶּלֶךְ שְׁלֹמֹה. 
<A NAME="11"> </A>
<B>יא</B> וְגַם אֳנִי חִירָם, אֲשֶׁר-נָשָׂא זָהָב מֵאוֹפִיר:  הֵבִיא מֵאֹפִיר עֲצֵי אַלְמֻגִּים, הַרְבֵּה מְאֹד--וְאֶבֶן יְקָרָה. 
<A NAME="12"> </A>
<B>יב</B> וַיַּעַשׂ הַמֶּלֶךְ אֶת-עֲצֵי הָאַלְמֻגִּים מִסְעָד לְבֵית-יְהוָה, וּלְבֵית הַמֶּלֶךְ, וְכִנֹּרוֹת וּנְבָלִים, לַשָּׁרִים; לֹא בָא-כֵן עֲצֵי אַלְמֻגִּים, וְלֹא נִרְאָה, עַד, הַיּוֹם הַזֶּה. 
<A NAME="13"> </A>
<B>יג</B> וְהַמֶּלֶךְ שְׁלֹמֹה נָתַן לְמַלְכַּת-שְׁבָא, אֶת-כָּל-חֶפְצָהּ אֲשֶׁר שָׁאָלָה, מִלְּבַד אֲשֶׁר נָתַן-לָהּ, כְּיַד הַמֶּלֶךְ שְׁלֹמֹה; וַתֵּפֶן וַתֵּלֶךְ לְאַרְצָהּ, הִיא וַעֲבָדֶיהָ.  {פ}<BR>
<A NAME="14"> </A>
<B>יד</B> וַיְהִי מִשְׁקַל הַזָּהָב, אֲשֶׁר-בָּא לִשְׁלֹמֹה בְּשָׁנָה אֶחָת--שֵׁשׁ מֵאוֹת שִׁשִּׁים וָשֵׁשׁ, כִּכַּר זָהָב. 
<A NAME="15"> </A>
<B>טו</B> לְבַד מֵאַנְשֵׁי הַתָּרִים, וּמִסְחַר הָרֹכְלִים, וְכָל-מַלְכֵי הָעֶרֶב, וּפַחוֹת הָאָרֶץ. 
<A NAME="16"> </A>
<B>טז</B> וַיַּעַשׂ הַמֶּלֶךְ שְׁלֹמֹה מָאתַיִם צִנָּה, זָהָב שָׁחוּט; שֵׁשׁ-מֵאוֹת זָהָב, יַעֲלֶה עַל-הַצִּנָּה הָאֶחָת. 
<A NAME="17"> </A>
<B>יז</B> וּשְׁלֹשׁ-מֵאוֹת מָגִנִּים, זָהָב שָׁחוּט--שְׁלֹשֶׁת מָנִים זָהָב, יַעֲלֶה עַל-הַמָּגֵן הָאֶחָת; וַיִּתְּנֵם הַמֶּלֶךְ, בֵּית יַעַר הַלְּבָנוֹן.  {פ}<BR>
<A NAME="18"> </A>
<B>יח</B> וַיַּעַשׂ הַמֶּלֶךְ כִּסֵּא-שֵׁן, גָּדוֹל; וַיְצַפֵּהוּ, זָהָב מוּפָז. 
<A NAME="19"> </A>
<B>יט</B> שֵׁשׁ מַעֲלוֹת לַכִּסֵּה, וְרֹאשׁ-עָגֹל לַכִּסֵּה מֵאַחֲרָיו, וְיָדֹת מִזֶּה וּמִזֶּה, אֶל-מְקוֹם הַשָּׁבֶת; וּשְׁנַיִם אֲרָיוֹת, עֹמְדִים אֵצֶל הַיָּדוֹת. 
<A NAME="20"> </A>
<B>כ</B> וּשְׁנֵים עָשָׂר אֲרָיִים, עֹמְדִים שָׁם עַל-שֵׁשׁ הַמַּעֲלוֹת--מִזֶּה וּמִזֶּה; לֹא-נַעֲשָׂה כֵן, לְכָל-מַמְלָכוֹת. 
<A NAME="21"> </A>
<B>כא</B> וְכֹל כְּלֵי מַשְׁקֵה הַמֶּלֶךְ שְׁלֹמֹה, זָהָב, וְכֹל כְּלֵי בֵּית-יַעַר הַלְּבָנוֹן, זָהָב סָגוּר:  אֵין כֶּסֶף, לֹא נֶחְשָׁב בִּימֵי שְׁלֹמֹה--לִמְאוּמָה. 
<A NAME="22"> </A>
<B>כב</B> כִּי אֳנִי תַרְשִׁישׁ לַמֶּלֶךְ בַּיָּם, עִם אֳנִי חִירָם; אַחַת לְשָׁלֹשׁ שָׁנִים תָּבוֹא אֳנִי תַרְשִׁישׁ, נֹשְׂאֵת זָהָב וָכֶסֶף, שֶׁנְהַבִּים וְקֹפִים, וְתֻכִּיִּים. 
<A NAME="23"> </A>
<B>כג</B> וַיִּגְדַּל הַמֶּלֶךְ שְׁלֹמֹה, מִכֹּל מַלְכֵי הָאָרֶץ--לְעֹשֶׁר, וּלְחָכְמָה. 
<A NAME="24"> </A>
<B>כד</B> וְכָל-הָאָרֶץ--מְבַקְשִׁים, אֶת-פְּנֵי שְׁלֹמֹה:  לִשְׁמֹעַ, אֶת-חָכְמָתוֹ, אֲשֶׁר-נָתַן אֱלֹהִים, בְּלִבּוֹ. 
<A NAME="25"> </A>
<B>כה</B> וְהֵמָּה מְבִאִים אִישׁ מִנְחָתוֹ כְּלֵי כֶסֶף וּכְלֵי זָהָב וּשְׂלָמוֹת, וְנֵשֶׁק וּבְשָׂמִים, סוּסִים, וּפְרָדִים--דְּבַר-שָׁנָה, בְּשָׁנָה.  {ס} 
<A NAME="26"> </A>
<B>כו</B> וַיֶּאֱסֹף שְׁלֹמֹה, רֶכֶב וּפָרָשִׁים, וַיְהִי-לוֹ אֶלֶף וְאַרְבַּע-מֵאוֹת רֶכֶב, וּשְׁנֵים-עָשָׂר אֶלֶף פָּרָשִׁים; וַיַּנְחֵם בְּעָרֵי הָרֶכֶב, וְעִם-הַמֶּלֶךְ בִּירוּשָׁלִָם. 
<A NAME="27"> </A>
<B>כז</B> וַיִּתֵּן הַמֶּלֶךְ אֶת-הַכֶּסֶף בִּירוּשָׁלִַם, כָּאֲבָנִים; וְאֵת הָאֲרָזִים, נָתַן כַּשִּׁקְמִים אֲשֶׁר-בַּשְּׁפֵלָה--לָרֹב. 
<A NAME="28"> </A>
<B>כח</B> וּמוֹצָא הַסּוּסִים אֲשֶׁר לִשְׁלֹמֹה, מִמִּצְרָיִם; וּמִקְוֵה--סֹחֲרֵי הַמֶּלֶךְ, יִקְחוּ מִקְוֵה בִּמְחִיר. 
<A NAME="29"> </A>
<B>כט</B> וַתַּעֲלֶה וַתֵּצֵא מֶרְכָּבָה מִמִּצְרַיִם, בְּשֵׁשׁ מֵאוֹת כֶּסֶף, וְסוּס, בַּחֲמִשִּׁים וּמֵאָה; וְכֵן לְכָל-מַלְכֵי הַחִתִּים, וּלְמַלְכֵי אֲרָם--בְּיָדָם יֹצִאוּ.  {פ}</P>

<HR>
<P CLASS=s>
<A HREF="t0.html">תנ"ך</A> -
מלכים - <A HREF="t09.html">הכול</A><BR>מלכים א פרק
<A HREF="t09a01.html">א</A>
<A HREF="t09a02.html">ב</A>
<A HREF="t09a03.html">ג</A>
<A HREF="t09a04.html">ד</A>
<A HREF="t09a05.html">ה</A>
<A HREF="t09a06.html">ו</A>
<A HREF="t09a07.html">ז</A>
<A HREF="t09a08.html">ח</A>
<A HREF="t09a09.html">ט</A>
י
<A HREF="t09a11.html">יא</A>
<A HREF="t09a12.html">יב</A>
<A HREF="t09a13.html">יג</A>
<A HREF="t09a14.html">יד</A>
<A HREF="t09a15.html">טו</A>
<A HREF="t09a16.html">טז</A>
<A HREF="t09a17.html">יז</A>
<A HREF="t09a18.html">יח</A>
<A HREF="t09a19.html">יט</A>
<A HREF="t09a20.html">כ</A>
<A HREF="t09a21.html">כא</A>
<A HREF="t09a22.html">כב</A>
- מלכים ב פרק
<A HREF="t09b01.html">א</A>
<A HREF="t09b02.html">ב</A>
<A HREF="t09b03.html">ג</A>
<A HREF="t09b04.html">ד</A>
<A HREF="t09b05.html">ה</A>
<A HREF="t09b06.html">ו</A>
<A HREF="t09b07.html">ז</A>
<A HREF="t09b08.html">ח</A>
<A HREF="t09b09.html">ט</A>
<A HREF="t09b10.html">י</A>
<A HREF="t09b11.html">יא</A>
<A HREF="t09b12.html">יב</A>
<A HREF="t09b13.html">יג</A>
<A HREF="t09b14.html">יד</A>
<A HREF="t09b15.html">טו</A>
<A HREF="t09b16.html">טז</A>
<A HREF="t09b17.html">יז</A>
<A HREF="t09b18.html">יח</A>
<A HREF="t09b19.html">יט</A>
<A HREF="t09b20.html">כ</A>
<A HREF="t09b21.html">כא</A>
<A HREF="t09b22.html">כב</A>
<A HREF="t09b23.html">כג</A>
<A HREF="t09b24.html">כד</A>
<A HREF="t09b25.html">כה</A>
</P>
<HR>

</BODY></HTML>
