<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ויקרא פרק כד</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
ויקרא - <A HREF="t03.html">הכול</A><BR>פרק
<A HREF="t0301.html">א</A>
<A HREF="t0302.html">ב</A>
<A HREF="t0303.html">ג</A>
<A HREF="t0304.html">ד</A>
<A HREF="t0305.html">ה</A>
<A HREF="t0306.html">ו</A>
<A HREF="t0307.html">ז</A>
<A HREF="t0308.html">ח</A>
<A HREF="t0309.html">ט</A>
<A HREF="t0310.html">י</A>
<A HREF="t0311.html">יא</A>
<A HREF="t0312.html">יב</A>
<A HREF="t0313.html">יג</A>
<A HREF="t0314.html">יד</A>
<A HREF="t0315.html">טו</A>
<A HREF="t0316.html">טז</A>
<A HREF="t0317.html">יז</A>
<A HREF="t0318.html">יח</A>
<A HREF="t0319.html">יט</A>
<A HREF="t0320.html">כ</A>
<A HREF="t0321.html">כא</A>
<A HREF="t0322.html">כב</A>
<A HREF="t0323.html">כג</A>
כד
<A HREF="t0325.html">כה</A>
<A HREF="t0326.html">כו</A>
<A HREF="t0327.html">כז</A>
<BR>
 <BR>
<A HREF="http://www.mechon-mamre.org/mp3/t0324.mp3" TARGET="_blank">האזנה לפרק זה</A>
</P>
<HR>

<H1>ויקרא פרק כד</H1>

<A NAME="1"> </A>
<P><B>א</B> וַיְדַבֵּר יְהוָה, אֶל-מֹשֶׁה לֵּאמֹר. 
<A NAME="2"> </A>
<B>ב</B> צַו אֶת-בְּנֵי יִשְׂרָאֵל, וְיִקְחוּ אֵלֶיךָ שֶׁמֶן זַיִת זָךְ כָּתִית--לַמָּאוֹר:  לְהַעֲלֹת נֵר, תָּמִיד. 
<A NAME="3"> </A>
<B>ג</B> מִחוּץ לְפָרֹכֶת הָעֵדֻת בְּאֹהֶל מוֹעֵד, יַעֲרֹךְ אֹתוֹ אַהֲרֹן מֵעֶרֶב עַד-בֹּקֶר לִפְנֵי יְהוָה--תָּמִיד:  חֻקַּת עוֹלָם, לְדֹרֹתֵיכֶם. 
<A NAME="4"> </A>
<B>ד</B> עַל הַמְּנֹרָה הַטְּהֹרָה, יַעֲרֹךְ אֶת-הַנֵּרוֹת, לִפְנֵי יְהוָה, תָּמִיד.  {פ}<BR>
<A NAME="5"> </A>
<B>ה</B> וְלָקַחְתָּ סֹלֶת--וְאָפִיתָ אֹתָהּ, שְׁתֵּים עֶשְׂרֵה חַלּוֹת; שְׁנֵי, עֶשְׂרֹנִים, יִהְיֶה, הַחַלָּה הָאֶחָת. 
<A NAME="6"> </A>
<B>ו</B> וְשַׂמְתָּ אוֹתָם שְׁתַּיִם מַעֲרָכוֹת, שֵׁשׁ הַמַּעֲרָכֶת, עַל הַשֻּׁלְחָן הַטָּהֹר, לִפְנֵי יְהוָה. 
<A NAME="7"> </A>
<B>ז</B> וְנָתַתָּ עַל-הַמַּעֲרֶכֶת, לְבֹנָה זַכָּה; וְהָיְתָה לַלֶּחֶם לְאַזְכָּרָה, אִשֶּׁה לַיהוָה. 
<A NAME="8"> </A>
<B>ח</B> בְּיוֹם הַשַּׁבָּת בְּיוֹם הַשַּׁבָּת, יַעַרְכֶנּוּ לִפְנֵי יְהוָה--תָּמִיד:  מֵאֵת בְּנֵי-יִשְׂרָאֵל, בְּרִית עוֹלָם. 
<A NAME="9"> </A>
<B>ט</B> וְהָיְתָה לְאַהֲרֹן וּלְבָנָיו, וַאֲכָלֻהוּ בְּמָקוֹם קָדֹשׁ:  כִּי קֹדֶשׁ קָדָשִׁים הוּא לוֹ, מֵאִשֵּׁי יְהוָה--חָק-עוֹלָם.  {ס} 
<A NAME="10"> </A>
<B>י</B> וַיֵּצֵא, בֶּן-אִשָּׁה יִשְׂרְאֵלִית, וְהוּא בֶּן-אִישׁ מִצְרִי, בְּתוֹךְ בְּנֵי יִשְׂרָאֵל; וַיִּנָּצוּ, בַּמַּחֲנֶה, בֶּן הַיִּשְׂרְאֵלִית, וְאִישׁ הַיִּשְׂרְאֵלִי. 
<A NAME="11"> </A>
<B>יא</B> וַיִּקֹּב בֶּן-הָאִשָּׁה הַיִּשְׂרְאֵלִית אֶת-הַשֵּׁם, וַיְקַלֵּל, וַיָּבִיאוּ אֹתוֹ, אֶל-מֹשֶׁה; וְשֵׁם אִמּוֹ שְׁלֹמִית בַּת-דִּבְרִי, לְמַטֵּה-דָן. 
<A NAME="12"> </A>
<B>יב</B> וַיַּנִּיחֻהוּ, בַּמִּשְׁמָר, לִפְרֹשׁ לָהֶם, עַל-פִּי יְהוָה.  {פ}<BR>
<A NAME="13"> </A>
<B>יג</B> וַיְדַבֵּר יְהוָה, אֶל-מֹשֶׁה לֵּאמֹר. 
<A NAME="14"> </A>
<B>יד</B> הוֹצֵא אֶת-הַמְקַלֵּל, אֶל-מִחוּץ לַמַּחֲנֶה, וְסָמְכוּ כָל-הַשֹּׁמְעִים אֶת-יְדֵיהֶם, עַל-רֹאשׁוֹ; וְרָגְמוּ אֹתוֹ, כָּל-הָעֵדָה. 
<A NAME="15"> </A>
<B>טו</B> וְאֶל-בְּנֵי יִשְׂרָאֵל, תְּדַבֵּר לֵאמֹר:  אִישׁ אִישׁ כִּי-יְקַלֵּל אֱלֹהָיו, וְנָשָׂא חֶטְאוֹ. 
<A NAME="16"> </A>
<B>טז</B> וְנֹקֵב שֵׁם-יְהוָה מוֹת יוּמָת, רָגוֹם יִרְגְּמוּ-בוֹ כָּל-הָעֵדָה:  כַּגֵּר, כָּאֶזְרָח--בְּנָקְבוֹ-שֵׁם, יוּמָת. 
<A NAME="17"> </A>
<B>יז</B> וְאִישׁ, כִּי יַכֶּה כָּל-נֶפֶשׁ אָדָם--מוֹת, יוּמָת. 
<A NAME="18"> </A>
<B>יח</B> וּמַכֵּה נֶפֶשׁ-בְּהֵמָה, יְשַׁלְּמֶנָּה--נֶפֶשׁ, תַּחַת נָפֶשׁ. 
<A NAME="19"> </A>
<B>יט</B> וְאִישׁ, כִּי-יִתֵּן מוּם בַּעֲמִיתוֹ--כַּאֲשֶׁר עָשָׂה, כֵּן יֵעָשֶׂה לּוֹ. 
<A NAME="20"> </A>
<B>כ</B> שֶׁבֶר, תַּחַת שֶׁבֶר, עַיִן תַּחַת עַיִן, שֵׁן תַּחַת שֵׁן--כַּאֲשֶׁר יִתֵּן מוּם בָּאָדָם, כֵּן יִנָּתֶן בּוֹ. 
<A NAME="21"> </A>
<B>כא</B> וּמַכֵּה בְהֵמָה, יְשַׁלְּמֶנָּה; וּמַכֵּה אָדָם, יוּמָת. 
<A NAME="22"> </A>
<B>כב</B> מִשְׁפַּט אֶחָד יִהְיֶה לָכֶם, כַּגֵּר כָּאֶזְרָח יִהְיֶה:  כִּי אֲנִי יְהוָה, אֱלֹהֵיכֶם. 
<A NAME="23"> </A>
<B>כג</B> וַיְדַבֵּר מֹשֶׁה, אֶל-בְּנֵי יִשְׂרָאֵל, וַיּוֹצִיאוּ אֶת-הַמְקַלֵּל אֶל-מִחוּץ לַמַּחֲנֶה, וַיִּרְגְּמוּ אֹתוֹ אָבֶן; וּבְנֵי-יִשְׂרָאֵל עָשׂוּ, כַּאֲשֶׁר צִוָּה יְהוָה אֶת-מֹשֶׁה.  {פ}</P>

<HR>
<P CLASS=s>
<A HREF="t0.html">תנ"ך</A> -
ויקרא - <A HREF="t03.html">הכול</A><BR>פרק
<A HREF="t0301.html">א</A>
<A HREF="t0302.html">ב</A>
<A HREF="t0303.html">ג</A>
<A HREF="t0304.html">ד</A>
<A HREF="t0305.html">ה</A>
<A HREF="t0306.html">ו</A>
<A HREF="t0307.html">ז</A>
<A HREF="t0308.html">ח</A>
<A HREF="t0309.html">ט</A>
<A HREF="t0310.html">י</A>
<A HREF="t0311.html">יא</A>
<A HREF="t0312.html">יב</A>
<A HREF="t0313.html">יג</A>
<A HREF="t0314.html">יד</A>
<A HREF="t0315.html">טו</A>
<A HREF="t0316.html">טז</A>
<A HREF="t0317.html">יז</A>
<A HREF="t0318.html">יח</A>
<A HREF="t0319.html">יט</A>
<A HREF="t0320.html">כ</A>
<A HREF="t0321.html">כא</A>
<A HREF="t0322.html">כב</A>
<A HREF="t0323.html">כג</A>
כד
<A HREF="t0325.html">כה</A>
<A HREF="t0326.html">כו</A>
<A HREF="t0327.html">כז</A>
</P>
<HR>

</BODY></HTML>
