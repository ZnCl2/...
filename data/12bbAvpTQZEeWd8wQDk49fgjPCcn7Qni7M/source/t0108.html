<!DOCTYPE html>
<HTML DIR="RTL" LANG="HE">
<HEAD>


<LINK REL="stylesheet" HREF="t.css" TYPE="text/css">
<TITLE>תנ"ך מנוקד - בראשית פרק ח</TITLE>

</HEAD>
<BODY>
<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
ח
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
<A HREF="t0119.html">יט</A>
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
<A HREF="t0137.html">לז</A>
<A HREF="t0138.html">לח</A>
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
<BR>
 <BR>
<A HREF="http://www.mechon-mamre.org/mp3/t0108.mp3" TARGET="_blank">האזנה לפרק זה</A>
</P>
<HR>

<H1>בראשית פרק ח</H1>

<A NAME="1"> </A>
<P><B>א</B> וַיִּזְכֹּר אֱלֹהִים, אֶת-נֹחַ, וְאֵת כָּל-הַחַיָּה וְאֶת-כָּל-הַבְּהֵמָה, אֲשֶׁר אִתּוֹ בַּתֵּבָה; וַיַּעֲבֵר אֱלֹהִים רוּחַ עַל-הָאָרֶץ, וַיָּשֹׁכּוּ הַמָּיִם. 
<A NAME="2"> </A>
<B>ב</B> וַיִּסָּכְרוּ מַעְיְנֹת תְּהוֹם, וַאֲרֻבֹּת הַשָּׁמָיִם; וַיִּכָּלֵא הַגֶּשֶׁם, מִן-הַשָּׁמָיִם. 
<A NAME="3"> </A>
<B>ג</B> וַיָּשֻׁבוּ הַמַּיִם מֵעַל הָאָרֶץ, הָלוֹךְ וָשׁוֹב; וַיַּחְסְרוּ הַמַּיִם--מִקְצֵה, חֲמִשִּׁים וּמְאַת יוֹם. 
<A NAME="4"> </A>
<B>ד</B> וַתָּנַח הַתֵּבָה בַּחֹדֶשׁ הַשְּׁבִיעִי, בְּשִׁבְעָה-עָשָׂר יוֹם לַחֹדֶשׁ, עַל, הָרֵי אֲרָרָט. 
<A NAME="5"> </A>
<B>ה</B> וְהַמַּיִם, הָיוּ הָלוֹךְ וְחָסוֹר, עַד, הַחֹדֶשׁ הָעֲשִׂירִי; בָּעֲשִׂירִי בְּאֶחָד לַחֹדֶשׁ, נִרְאוּ רָאשֵׁי הֶהָרִים. 
<A NAME="6"> </A>
<B>ו</B> וַיְהִי, מִקֵּץ אַרְבָּעִים יוֹם; וַיִּפְתַּח נֹחַ, אֶת-חַלּוֹן הַתֵּבָה אֲשֶׁר עָשָׂה. 
<A NAME="7"> </A>
<B>ז</B> וַיְשַׁלַּח, אֶת-הָעֹרֵב; וַיֵּצֵא יָצוֹא וָשׁוֹב, עַד-יְבֹשֶׁת הַמַּיִם מֵעַל הָאָרֶץ. 
<A NAME="8"> </A>
<B>ח</B> וַיְשַׁלַּח אֶת-הַיּוֹנָה, מֵאִתּוֹ--לִרְאוֹת הֲקַלּוּ הַמַּיִם, מֵעַל פְּנֵי הָאֲדָמָה. 
<A NAME="9"> </A>
<B>ט</B> וְלֹא-מָצְאָה הַיּוֹנָה מָנוֹחַ לְכַף-רַגְלָהּ, וַתָּשָׁב אֵלָיו אֶל-הַתֵּבָה--כִּי-מַיִם, עַל-פְּנֵי כָל-הָאָרֶץ; וַיִּשְׁלַח יָדוֹ וַיִּקָּחֶהָ, וַיָּבֵא אֹתָהּ אֵלָיו אֶל-הַתֵּבָה. 
<A NAME="10"> </A>
<B>י</B> וַיָּחֶל עוֹד, שִׁבְעַת יָמִים אֲחֵרִים; וַיֹּסֶף שַׁלַּח אֶת-הַיּוֹנָה, מִן-הַתֵּבָה. 
<A NAME="11"> </A>
<B>יא</B> וַתָּבֹא אֵלָיו הַיּוֹנָה לְעֵת עֶרֶב, וְהִנֵּה עֲלֵה-זַיִת טָרָף בְּפִיהָ; וַיֵּדַע נֹחַ, כִּי-קַלּוּ הַמַּיִם מֵעַל הָאָרֶץ. 
<A NAME="12"> </A>
<B>יב</B> וַיִּיָּחֶל עוֹד, שִׁבְעַת יָמִים אֲחֵרִים; וַיְשַׁלַּח, אֶת-הַיּוֹנָה, וְלֹא-יָסְפָה שׁוּב-אֵלָיו, עוֹד. 
<A NAME="13"> </A>
<B>יג</B> וַיְהִי בְּאַחַת וְשֵׁשׁ-מֵאוֹת שָׁנָה, בָּרִאשׁוֹן בְּאֶחָד לַחֹדֶשׁ, חָרְבוּ הַמַּיִם, מֵעַל הָאָרֶץ; וַיָּסַר נֹחַ, אֶת-מִכְסֵה הַתֵּבָה, וַיַּרְא, וְהִנֵּה חָרְבוּ פְּנֵי הָאֲדָמָה. 
<A NAME="14"> </A>
<B>יד</B> וּבַחֹדֶשׁ, הַשֵּׁנִי, בְּשִׁבְעָה וְעֶשְׂרִים יוֹם, לַחֹדֶשׁ--יָבְשָׁה, הָאָרֶץ.  {ס} 
<A NAME="15"> </A>
<B>טו</B> וַיְדַבֵּר אֱלֹהִים, אֶל-נֹחַ לֵאמֹר. 
<A NAME="16"> </A>
<B>טז</B> צֵא, מִן-הַתֵּבָה--אַתָּה, וְאִשְׁתְּךָ וּבָנֶיךָ וּנְשֵׁי-בָנֶיךָ אִתָּךְ. 
<A NAME="17"> </A>
<B>יז</B> כָּל-הַחַיָּה אֲשֶׁר-אִתְּךָ מִכָּל-בָּשָׂר, בָּעוֹף וּבַבְּהֵמָה וּבְכָל-הָרֶמֶשׂ הָרֹמֵשׂ עַל-הָאָרֶץ--הוצא (הַיְצֵא) אִתָּךְ; וְשָׁרְצוּ בָאָרֶץ, וּפָרוּ וְרָבוּ עַל-הָאָרֶץ. 
<A NAME="18"> </A>
<B>יח</B> וַיֵּצֵא-נֹחַ; וּבָנָיו וְאִשְׁתּוֹ וּנְשֵׁי-בָנָיו, אִתּוֹ. 
<A NAME="19"> </A>
<B>יט</B> כָּל-הַחַיָּה, כָּל-הָרֶמֶשׂ וְכָל-הָעוֹף, כֹּל, רוֹמֵשׂ עַל-הָאָרֶץ--לְמִשְׁפְּחֹתֵיהֶם, יָצְאוּ מִן-הַתֵּבָה. 
<A NAME="20"> </A>
<B>כ</B> וַיִּבֶן נֹחַ מִזְבֵּחַ, לַיהוָה; וַיִּקַּח מִכֹּל הַבְּהֵמָה הַטְּהֹרָה, וּמִכֹּל הָעוֹף הַטָּהוֹר, וַיַּעַל עֹלֹת, בַּמִּזְבֵּחַ. 
<A NAME="21"> </A>
<B>כא</B> וַיָּרַח יְהוָה, אֶת-רֵיחַ הַנִּיחֹחַ, וַיֹּאמֶר יְהוָה אֶל-לִבּוֹ לֹא-אֹסִף לְקַלֵּל עוֹד אֶת-הָאֲדָמָה בַּעֲבוּר הָאָדָם, כִּי יֵצֶר לֵב הָאָדָם רַע מִנְּעֻרָיו; וְלֹא-אֹסִף עוֹד לְהַכּוֹת אֶת-כָּל-חַי, כַּאֲשֶׁר עָשִׂיתִי. 
<A NAME="22"> </A>
<B>כב</B> עֹד, כָּל-יְמֵי הָאָרֶץ:  זֶרַע וְקָצִיר וְקֹר וָחֹם וְקַיִץ וָחֹרֶף, וְיוֹם וָלַיְלָה--לֹא יִשְׁבֹּתוּ.</P>

<HR>
<P CLASS=s>
<A HREF="t0.html">תנ"ך</A> -
בראשית - <A HREF="t01.html">הכול</A><BR>פרק
<A HREF="t0101.html">א</A>
<A HREF="t0102.html">ב</A>
<A HREF="t0103.html">ג</A>
<A HREF="t0104.html">ד</A>
<A HREF="t0105.html">ה</A>
<A HREF="t0106.html">ו</A>
<A HREF="t0107.html">ז</A>
ח
<A HREF="t0109.html">ט</A>
<A HREF="t0110.html">י</A>
<A HREF="t0111.html">יא</A>
<A HREF="t0112.html">יב</A>
<A HREF="t0113.html">יג</A>
<A HREF="t0114.html">יד</A>
<A HREF="t0115.html">טו</A>
<A HREF="t0116.html">טז</A>
<A HREF="t0117.html">יז</A>
<A HREF="t0118.html">יח</A>
<A HREF="t0119.html">יט</A>
<A HREF="t0120.html">כ</A>
<A HREF="t0121.html">כא</A>
<A HREF="t0122.html">כב</A>
<A HREF="t0123.html">כג</A>
<A HREF="t0124.html">כד</A>
<A HREF="t0125.html">כה</A>
<A HREF="t0126.html">כו</A>
<A HREF="t0127.html">כז</A>
<A HREF="t0128.html">כח</A>
<A HREF="t0129.html">כט</A>
<A HREF="t0130.html">ל</A>
<A HREF="t0131.html">לא</A>
<A HREF="t0132.html">לב</A>
<A HREF="t0133.html">לג</A>
<A HREF="t0134.html">לד</A>
<A HREF="t0135.html">לה</A>
<A HREF="t0136.html">לו</A>
<A HREF="t0137.html">לז</A>
<A HREF="t0138.html">לח</A>
<A HREF="t0139.html">לט</A>
<A HREF="t0140.html">מ</A>
<A HREF="t0141.html">מא</A>
<A HREF="t0142.html">מב</A>
<A HREF="t0143.html">מג</A>
<A HREF="t0144.html">מד</A>
<A HREF="t0145.html">מה</A>
<A HREF="t0146.html">מו</A>
<A HREF="t0147.html">מז</A>
<A HREF="t0148.html">מח</A>
<A HREF="t0149.html">מט</A>
<A HREF="t0150.html">נ</A>
</P>
<HR>

</BODY></HTML>
